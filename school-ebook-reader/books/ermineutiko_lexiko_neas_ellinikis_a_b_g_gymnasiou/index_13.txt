EΡΜΗΝΕΥΤΙΚΟ ΛΕΞΙΚΟ ΤΗΣ NΕΑΣ EΛΛΗΝΙΚΗΣ A'- B'- Γ' ΓYMNAΣIOY 
  Ν   να
      νωχελικός   
Να1 & ν’ πριν από α (σύνδ.): εισάγει πρόταση που δηλώνει 1 (με ρ., ουσ. και επίθ. που σημαίνουν βούληση, αναγκαιότητα, απαγόρευση κτλ.) αυτό που επιθυμούμε, επιδιώκουμε, είναι αναγκαίο, απαγορεύουμε κτλ.: Θέλει ~ γίνει γιατρός. Μπορεί ~ έλθει κι αυτός. Δεν είναι ανάγκη ~ φύγεις αμέσως. Είναι ικανός ~ μας σταματήσει. 2 σκοπό ενέργειας = για να: Έφυγε τρέχοντας ~ τον προλάβει. 3 την προϋπόθεση για να συμβεί ό,τι εκφράζει η κύρια πρόταση = αν: ~ μπορούσα, θα σας βοηθούσα. 4 (σε ερώτ.) απορία, έκπληξη, επιθυμία κτλ.: Τι ~ απαντήσω; ~ έρθω κι εγώ μαζί σας; Με ρώτησε τι ώρα ~ έρθει. 5 (με ορισμένες προθ. και επιρρ. όπως αντί / μέχρι / προκειμένου / παρά / σαν / χωρίς κτλ.) δηλώνει επιρρηματική σχέση ανάλογη της λέξης που συνοδεύει: Αντί ~ με βοηθήσει, μου βάζει συνέχεια εμπόδια. Έφυγε χωρίς ~ μου μιλήσει.
Από τον ΑΕ σύνδ. ἵνα.
να2 (μόρ.): 1 χρησιμοποιείται για να δείξουμε κπ ή κτ: ~ ο αδερφός / το σπίτι μου. ~ τος αυτός που γύρευες! ~, εδώ βάλε το κλειδί! 2 εκράζει ευχή, επιθυμία, διαταγή, συμβουλή κτλ.: ~ ήμουν πλούσιος τώρα! ~ φύγεις αμέσως! 3 (με πρότ.) χρησιμοποιείται για να τραβήξουμε την προσοχή του ακροατή σε αυτό που θα ακολουθήσει: ~, ήμουν άρρωστος και δεν πήγα σχολείο.
Από το μσν. να και αυτό από το ΑΕ ἵν με προσθήκη του -α των επιρρ.
ναδίρ το • άκλ.: ≠ ζενίθ 1 ΑΣΤΡΟΝ το σημείο στην ουράνια σφαίρα που βρίσκεται ακριβώς κάτω από τον παρατηρητή. 2 (μτφ.) το κατώτερο σημείο όπου μπορεί να φτάσει κπ ή κτ: Μετά τα νέα αντιλαϊκά μέτρα, η κυβέρνηση είναι στο ~ της δημοτικότητάς της.

ναζί ο, η • άκλ.: 1 ΙΣΤ μέλος του εθνικοσοσιαλιστικού κόμματος της Γερμανίας (με ηγέτη τον Χίτλερ) = εθνικοσοσιαλιστής. 2 (γενικ.) οπαδός του ναζισμού. ναζισμός ο: η ιδεολογία του εθνικοσοσιαλιστικού κόμματος της Γερμανίας = εθνικοσοσιαλισμός. ναζιστικός -ή -ό. ναζιστικά (επίρρ.). ναζιστής ο, ναζίστρια η: οπαδός του ναζισμού.

νάζι το: προσποιητή και χαριτωμένη συμπεριφορά με σκοπό να τραβήξει το ενδιαφέρον ή (συνήθ. πληθ.) να εκφράσει ψεύτικη άρνηση: Είναι όλο ~ και καμώματα! Έκανε νάζια πριν πει το ναι. ναζιάρης -α -ικο: αυτός που κάνει νάζια. ναζιάρικος -η -ο. ναζιάρικα (επίρρ.).

ναι (επίρρ.): για θετική απάντηση, συμφωνία, αποδοχή κτλ. σε ερώτηση, αίτηση, παράκληση κτλ. ≠ όχι: Θέλεις να έρθεις; ~, (θέλω). ~, μπορείς να φύγεις. ~, έχετε δίκιο. ναι το • άκλ.: θετική απόκριση: Είπε το τελικό ~ στην προσφορά.

νανο- & νανό-: ως α΄συνθ. 1 ΦΥΣ (για μονάδες μέτρησης μεγέθους) σημαίνει το ένα δισεκατομμυριοστό αυτού που δηλώνει το β΄συνθ.: νανοδευτερόλεπτο. 2 προσδίδει στο β΄συνθ. την έννοια του μικροσκοπικού σε μέγεθος: νανοεξάρτημα, νανοτεχνολογία.

νάνος ο: ≠ γίγαντας 1 πρόσωπο α. πολύ πιο κοντό από το φυσιολογικό. β. (μτφ.) χωρίς αξία: οι ~ της πολιτικής μας ζωής. 2 (για φυτά ή ζώα) με πολύ μικρές διαστάσεις, αλλά φυσιολογικές αναλογίες: καλαμπόκι ~. 3 ΑΣΤΡΟΝ αστέρας με μικρές διαστάσεις και λίγη λαμπρότητα.

ναός ο: 1 κτίριο όπου λατρεύεται θεότητα: χριστιανικός /βουδιστικός ~. ο ~ της Αθηνάς. 2 (μτφ.) τόπος που θεωρείται σύμβολο συγκεκριμένης δραστηριότητας: ~ του ποδοσφαίρου / της επιστήμης.
Από το AE ρ. ναίω «κατοικώ». Ο ναός στην Αρχ. Ελλ. δήλωνε τον τόπο όπου κατοικούσε ο θεός. Η λ. εκκλησία χρησιμοποιείται κατεξοχήν για τον χριστιανικό ναό.
νάρθηκας ο: 1 ΙΑΤΡ κατασκευή που χρησιμοποιείται για να κρατηθεί ακίνητο μέλος του σώματος που έχει πάθει κάταγμα ή άλλη κάκωση: Βάλανε το σπασμένο χέρι σε ~. 2 ΑΡΧΙΤ το δυτικό μπροστινό μέρος στο εσωτερικό χριστιανικού ναού.

νάρκη1η: 1 ΒΙΟΛ κατάσταση παρόμοια με βαθύ ύπνο (επιβράδυνση των λειτουργιών του οργανισμού), στην οποία βρίσκονται ορισμένα ζώα κατά τη διάρκεια του χειμώνα: Οι αρκούδες πέφτουν σε χειμερία ~. 2 (μτφ., για πρόσ.) έντονη υπνηλία = λήθαργος. ναρκώνω -ομαι: (μτβ.) 1 χρησιμοποιώντας ειδικές ουσίες, κάνω άνθρωπο ή ζώο να χάσει ολικώς ή μερικώς τις αισθήσεις του, για να μην αισθάνεται πόνο: Πριν από την εγχείρηση, ναρκώνουν τον ασθενή. 2 προκαλώ σε κπ νάρκη (σημ. 2): Το κρασί με ~, γι’ αυτό δεν πίνω όταν δουλεύω. νάρκωση η: ΙΑΤΡ η διαδικασία και (συνεκδ.) η ουσία με την οποία κπ ναρκώνεται: Πότε θα δώσουν τη ~;ναρκωτικός -ή -ό: αυτός που προκαλεί νάρκωση. ναρκωτικό το: 1 τοξική ουσία που προκαλεί αισθήματα ευχαρίστησης σε όποιον τη χρησιμοποιεί, αλλά που με τον καιρό προκαλεί εξάρτηση και βλάβες στον οργανισμό: Η ηρωίνη και το χασίς είναι ~. 2 (μτφ.) οτιδήποτε προκαλεί εξάρτηση και εθισμό: Ο τζόγος είναι το ~ του. ναρκομανής ο, η: πρόσωπο που έχει εθιστεί στα ναρκωτικά = τοξικομανής.

νάρκη2 η: εκρηκτικός μηχανισμός που τοποθετείται στην ξηρά ή στον βυθό της θάλασσας και ανατινάζεται, όταν πιεστεί από κπ στερεό σώμα: βάζω / εξουδετερώνω ~. ναρκοθετώ -ούμαι: (μτβ.) βάζω νάρκες σε μια περιοχή. ναρκοθέτηση η. ναρκοπέδιο το: έκταση στην οποία είναι τοποθετημένες νάρκες.
Από την ΑΕ λ. νάρκη «ηλεκτροφόρο χέλι, που προκαλεί μούδιασμα ή και θάνατο σε όποιον το ακουμπά».
νάρκισσος ο: 1 φυτό με άσπρα ή κίτρινα λουλούδια. 2 (μτφ.) άνθρωπος φιλάρεσκος, που αγαπά υπερβολικά τον εαυτό του. ναρκισσισμός ο: τάση αυτοθαυμασμού.
Η σημ. 2 της λ. νάρκισσος έχει τις ρίζες της στον μύθο του ωραίου νέου Νάρκισσου, που, όταν είδε το πρόσωπό του να καθρεφτίζεται στο νερό μιας πηγής, ερωτεύτηκε τον εαυτό του και πνίγηκε προσπαθώντας να πιάσει την αντανάκλασή του. Στο σημείο εκείνο φύτρωσε το ομώνυμο λουλούδι.
νάτριο το: ΧΗΜ μεταλλικό στοιχείο που ανήκει στην ομάδα των αλκαλίων, έχει αργυρόλευκο χρώμα και οξειδώνεται εύκολα.

ναυάγιο το: 1 βύθιση πλοίου: Πολλοί άνθρωποι πνίγηκαν στο ~ του Τιτανικού. 2 (μτφ.) ολοκληρωτική αποτυχία σχεδίου, στόχου κτλ.: Οι διαπραγματεύσεις κατέληξαν σε ~. ναυαγός ο, η. ναυαγώ (αμτβ.).  σχ. ναύτης.

ναυαγοσώστης ο, -τρια η: 1 ειδικά εκπαιδευμένο πρόσωπο που εργάζεται σε οργανωμένες παραλίες με καθήκον να σώζει από πνιγμό όσους κολυμβητές κινδυνεύουν. 2 ειδικά εκπαιδευμένο πρόσωπο που εργάζεται για τη διάσωση ναυαγών. ναυαγοσωστικός -ή -ό. ναυαγοσωστικό το: σκάφος που επεμβαίνει σωστικά σε ναυάγιο.  σχ. ναύτης.

ναύαρχος ο: 1 ο αρχηγός του στόλου. 2 αξιωματικός του πολεμικού ναυτικού με τον ανώτατο βαθμό. ναυαρχείο το: το ανώτατο διοικητικό όργανο του πολεμικού ναυτικού και το κτίριο όπου στεγάζεται. ναυαρχίδα η: πλοίο στο οποίο επιβαίνει ο ναύαρχος, και που είναι επικεφαλής όλων των πλοίων του στόλου.  σχ. ναύτης.

ναύλος ο & ναύλο το: χρήματα που δίνει κπ, για να χρησιμοποιήσει μέσο μαζικής μεταφοράς. ναυλώνω -ομαι: (μτβ.) μισθώνω πλοίο ή αεροπλάνο για τη μεταφορά ανθρώπων ή εμπορευμάτων. ναύλωση η.

ναυμαχία η: μάχη που γίνεται με πολεμικά πλοία: η ~ της Σαλαμίνας. ναυμαχώ (αμτβ.).  σχ. ναύτης.

ναύτης ο: 1 πρόσωπο που υπηρετεί τη στρατιωτική του θητεία στο πολεμικό ναυτικό και δεν είναι βαθμοφόρος. 2 πρόσωπο χωρίς εξειδίκευση που εργάζεται σε εμπορικό πλοίο. ναυτικός -ή -ό: αυτός που σχετίζεται με τους ναύτες ή τη ναυτιλία: ~ βάση / ατύχημα. ναυτικός ο, η: πρόσωπο που εργάζεται σε πλοίο. ναυτικό το: το σύνολο των πλοίων μιας χώρας = στόλος: εμπορικό / πολεμικό ~.
Από την ΑΕ λ. ναῦς «πλοίο» (γεν. νηός & νεώς), η οποία χρησιμοποιείται στη σύνθεση διαφόρων λ. της ΝΕ: ναυάγιο, ναυαρχίδα, ναύαρχος, ναυπηγώ κτλ.
ναυτία η: αίσθημα ζαλάδας και τάσης για εμετό = [οικ.] αναγούλα: Το κούνημα του πλοίου μου έφερε ~.

ναυτιλία η: 1 το σύνολο της κίνησης των πλοίων από τόπο σε τόπο = ναυσιπλοΐα: Η Ελλάδα είναι μια από τις χώρες που ανέπτυξαν τη ~. 2 ο εμπορικός στόλος μιας χώρας. ναυτιλιακός -ή -ό.

ναφθαλίνη η: ΧΗΜ λευκή κρυσταλλική ουσία με χαρακτηριστική μυρωδιά, που χρησιμοποιείται κυρίως για την προστασία των μάλλινων ρούχων από τον σκόρο. 

νεαρός -ή & [επίσ.] -ά -ό: αυτός που είναι νέος σε ηλικία: Το νεαρότερο μέλος της οικογένειάς μας είναι δέκα χρονών. νεαρός ο, νεαρή & -ά η: νέος άνθρωπος: Σε ζήτησε ένας ~.

νεκρός -ή & [επίσ.] -ά -ό: 1 (για ανθρ., ζώα & φυτά) αυτός που έπαψε να ζει = πεθαμένος ≠ζωντανός: Βρέθηκε ~ στο κρεβάτι του. κλινικά ~: κπ που ο εγκέφαλός του δε λειτουργεί, αλλά συνεχίζει να ζει με τη βοήθεια ιατρικών μηχανημάτων. ~ φάλαινα=ψόφιος. ~ φυτό = ξερός. ~ φύση: πίνακας με φρούτα, νεκρά ζώα ή μικρά αντικείμενα. 2 (μτφ.) αυτός που δεν έχει ζωντάνια ή χαρακτηρίζεται από έλλειψη δραστηριότητας ≠ ζωντανός: Τίποτε δε συμβαίνει εδώ, είναι μια ~ πόλη. 3 (για τόπο) αυτός στον οποίο δεν υπάρχει η δυνατότητα επιβίωσης ζωντανών οργανισμών: Η λίμνη είναι ~ εξαιτίας της ρύπανσης. Νεκρά Θάλασσα. 4 αυτός που δεν έχει πλέον ισχύ, εφαρμογή ή χρήση: ~ γλώσσα: που δε μιλιέται πλέον: Τα Αρχαία Ελληνικά και τα Λατινικά είναι ~. 5 (μτφ.) αυτός που δε λειτουργεί: Το τηλέφωνο δεν καλεί, είναι ~. νεκρός ο, νεκρή η: πρόσωπο που έχει πεθάνει. νεκρά η: ΜΗΧΑΝ θέση μηχανισμού η οποία δε συμβάλλει στη μετάδοση ενέργειας ή κίνησης: Βάλε τον μοχλό ταχυτήτων στη ~ και σβήσε τη μηχανή! νεκρικός -ή -ό: αυτός που σχετίζεται με τον νεκρό: ~ πομπή. νέκρα η: απόλυτη ηρεμία, έλλειψη ζωντάνιας ή δραστηριότητας: Έφυγαν τα παιδιά κι επικρατεί ~! νεκρώνω -ομαι: 1 (μτβ., για ζωντανούς οργανισμούς ή μέλη του σώματος) προκαλώ θάνατο, αναισθησία ή παράλυση: Η ατυχής επέμβαση του νέκρωσε το νεύρο. 2 (μτφ., μτβ.) προκαλώ διακοπή δραστηριότητας, ενέργειας, εξέλιξης: Η πετρελαϊκή κρίση νέκρωσε την οικονομία. 3 (αμτβ.) παύω να έχω δραστηριότητα, ενέργεια ή εξέλιξη: Νέκρωσε η αγορά. 4 (αμτβ.) παύω να λειτουργώ: Το τηλέφωνο νέκρωσε. νέκρωση η. νεκρώσιμος -η -ο: αυτός που σχετίζεται με τον νεκρό: ~ τελετή (κηδεία). ~ ακολουθία: ακολουθία που ψάλλεται στην κηδεία.

νεκροταφείο το: τόπος όπου ενταφιάζουμε τους νεκρούς = κοιμητήριο. νεκροθάφτης ο.

νεο- & νεό-: α΄συνθ. που προσδίδει στο β΄συνθ. την ιδιότητα 1 του πρόσφατου: νεογέννητος, νεοσύστατος, νεόφερτος. 2 του μεταγενέστερου σε σχέση με κτ ανάλογο που έχει προηγηθεί: νεολιθικός, νεορεαλισμός, νεοορθόδοξος.

νεολαία η: 1 το σύνολο των νέων ή ορισμένη ομάδα νέων με κοινά χαρακτηριστικά: Η ανεργία πλήττει σημαντικά τη ~. φοιτητική / μαθητική ~. 2 ομάδα νέων που ανήκουν σε πολιτική οργάνωση: η ~ του Κομουνιστικού Κόμματος (ΚΝΕ).

νέος -α -ο: 1 (για πρόσ.) αυτός που βρίσκεται μεταξύ εφηβικής και ώριμης ηλικίας. 2 αυτός που μόλις έχει εμφανιστεί, δημιουργηθεί, τεθεί σε λειτουργία κτλ. ή που εμφανίζεται, δημιουργείται κτλ. για πρώτη φορά = καινούριος ≠ παλιός: ~ εταιρεία / κτίρια. τα ~ μέτρα της τροχαίας. εκ νέου: [επίσ.] πάλι. 3 αυτός που εμφανίζεται μετά από κπ ή κτ άλλο, το(ν) διαδέχεται ή το(ν) αντικαθιστά = καινούριος ≠ παλιός: ~ διευθυντής. 4 αυτός που έχει χαρακτήρα πρωτοποριακό: ~ τεχνολογίες / μέθοδος / ιδέα. νέος ο, νέα η: πρόσωπο νεαρής ηλικίας. νέο το: 1 είδηση: Θα σου πω ένα ~ απίστευτο! 2 πληθ. οι ειδήσεις στον Τύπο: καλλιτεχνικά / αθλητικά ~. νεότητα η: 1 σύνολο νέων = νεολαία. 2 νεαρή ηλικία: Στη ~ του ήταν αθλητής. νεανικός -ή -ό: αυτός που αναφέρεται ή ταιριάζει σε νέους: ~ ντύσιμο. νεανικά (επίρρ.). νεανικότητα η.

νερό το: 1 υγρό στοιχείο της φύσης, άχρωμο, άοσμο και άγευστο, βασικό συστατικό θαλασσών, ποταμών και λιμνών, το οποίο, σε κανονικές συνθήκες πίεσης και θερμοκρασίας, αποτελείται από δύο άτομα υδρογόνου και ένα οξυγόνου: αλμυρό / γλυκό / μεταλλικό / τρεχούμενο ~. ιαματικά νερά. μοιάζουν σαν δυο σταγόνες ~: μοιάζουν πάρα πολύ. λέω το μάθημα ~ / νεράκι: το λέω πολύ καλά. πνίγομαι σε μια κουταλιά ~: τα χάνω στην παραμικρή δυσκολία. 2 (συνεκδ.) η βροχή: Σήμερα έριξε πολύ ~. 3 πληθ. μεγάλη περιοχή θάλασσας, λίμνης κτλ.: τα παγωμένα ~ του ωκεανού. ρηχά / βαθιά ~. είμαι / νιώθω έξω από τα νερά μου: δε νιώθω άνετα. 4 παροχή πόσιμου νερού στο σπίτι από το δίκτυο ύδρευσης: Έχω πολλά έξοδα: φως, ~, τηλέφωνο! 5 πληθ. οι διαφορετικές αποχρώσεις που φαίνονται στην επιφάνεια ξύλου, μετάλλου ή πετρώματος: Το μάρμαρο του τραπεζιού κάνει ωραία ~. νερώνω: (μτβ.) αραιώνω κτ με νερό. νέρωμα το.
Από το επίθ. νηρόν: νηρόν ὕδωρ «φρέσκο νερό».
νετρόνιο το: ΧΗΜ συστατικό στοιχείο του ατομικού πυρήνα με ουδέτερο ηλεκτρικό φορτίο: βόμβα ~.
Από το αγγλ. neutron (neutral «ουδέτερο») + -ιο.
νεύμα το: κίνηση του κεφαλιού, των χεριών ή των ματιών, με την οποία επικοινωνούμε με κπ χωρίς να μιλήσουμε = νόημα: Κάνε του ~ να έρθει κοντά. νεύω • αόρ. ένευσα: (μτβ.) κάνω νεύμα σε κπ = γνέφω: Μου ένευσε καταφατικά.

νεύρο το: 1 ΒΙΟΛ λεπτή και μακριά κυλινδρική χορδή από ίνες, υπεύθυνη για την επικοινωνία του εγκεφάλου και του νωτιαίου μυελού με τα άλλα όργανα του σώματος και αντίστροφα: εγκεφαλικό / ακουστικό / οπτικό ~. 2πληθ. το νευρικό σύστημα, και ειδικά η ρύθμιση της ψυχολογικής κατάστασης του ανθρώπου (ηρεμίας, ταραχής κτλ.): πόλεμος νεύρων. Έχω γερά / ατσάλινα ~. 3 πληθ. κατάσταση έντονης ψυχικής αναταραχής (θυμός, αγωνία κτλ.): Από τα ~ του, έβαλε κάτι φωνές! έχω τα ~ μου / είμαι όλο ~: είμαι πολύ εκνευρισμένος. 4 (μτφ.) έντονη διάθεση κπ για δραστηριότητα = ενεργητικότητα, ζωντάνια: Έχει φοβερό ~, στιγμή δεν ξεκουράζεται! 5 (μτφ., για φυτά, καρπούς) η ίνα και (γενικότ.) ό,τι μοιάζει στο σχήμα με νευρική ίνα: τα ~ στα φασολάκια. νευρώδης -ης -ες: 1 αυτός που είναι γεμάτος νεύρα: ~ ιστός. 2 (μτφ.) αυτός που χαρακτηρίζεται από ζωντάνια, δυναμισμό: ~ γράψιμο. 3 (συνεκδ.) αυτός που έχει μυώδες και λεπτό σώμα ≠ πλαδαρός.  σχ. αγενής. νευρικός -ή -ό: 1 αυτός που σχετίζεται με τα νεύρα: ~ σύστημα. 2 αυτός που εκνευρίζεται εύκολα = ευέξαπτος. 3 αυτός που έχει νευρικότητα. νευρικά (επίρρ.). νευρικότητα η: κατάσταση υπερέντασης, ανησυχίας ή έλλειψης ψυχραιμίας. νευριάζω: 1 (αμτβ.) χάνω την ηρεμία, την ψυχραιμία μου = εκνευρίζομαι, θυμώνω: ~ όταν με μαλώνουν άδικα. 2 (μτβ.) κάνω κπ να χάσει την ηρεμία, την ψυχραιμία του = εκνευρίζω: Μη με ~ άλλο, φύγε!

νέφος το: 1 [επίσ.] σύννεφο. 2 (συνεκδ.) οτιδήποτε μοιάζει με σύννεφο: ~ από ακρίδες σκέπασε την περιοχή. ~ φωτονίων. 3 σύννεφο από ρυπαντικές ουσίες που σχηματίζεται κυρίως στα μεγάλα αστικά κέντρα: το ~ της Αθήνας. 4 πληθ. (μτφ.) προμηνύματα για κτ κακό: Νέφη παρατηρούνται στον ουρανό της πολιτικής μας ζωής. νέφωση η: συνήθ. πληθ. πυκνή συννεφιά: τοπικές νεφώσεις.

νεφρός ο & [προφ.] νεφρό το: ΑΝΑΤ όργανο του ανθρώπου και των σπονδυλωτών ζώων που καθαρίζει το αίμα από τα κατάλοιπα του μεταβολισμού και τα αποβάλλει μέσω του ουροποιητικού συστήματος: μεταμόσχευση ~. πέτρα στο ~. νεφρικός -ή -ό.

νήμα το: 1 λεπτό σε διάμετρο σύνολο πλεγμένων μεταξύ τους φυσικών ή τεχνητών ινών που χρησιμεύει στην ύφανση: μάλλινο / βαμβακερό ~. ~ για πλέξιμο. κόβω το ~: τερματίζω πρώτος σε αγώνα δρόμου. 2 (μτφ.) σειρά, συνέχεια σε στοιχεία (γεγονότα, ιδέες κτλ.) που ακολουθούν το ένα το άλλο: Ας ξαναπιάσουμε το ~ της σκέψης μας! η άκρη του ~: η αρχή, η αιτία υπόθεσης. 3 ΗΛΕΚΤΡΟΛ λεπτό σύρμα που χρησιμοποιείται στις λάμπες.
Από την ΑΕ λ. νῆμα, από το ρ. νέω «κλώθω, γνέθω».
νησί το: τμήμα ξηράς που περιβάλλεται από θάλασσα, λίμνη ή ποταμό: Η Ίος είναι πανέμορφο ~. νησιώτης ο, -ισσα η: πρόσωπο που μένει σε ή κατάγεται από νησί. νησιωτικός -ή -ό. νήσος η: [επίσ.] νησί.

νησίδα η: 1 [επίσ.] μικρό νησί. 2 στενή διαχωριστική λωρίδα ανάμεσα στα δύο ρεύματα διέλευσης των οχημάτων σε δρόμο ταχείας κυκλοφορίας.

νηστεία η: αποχή από συγκεκριμένες τροφές σε καθορισμένες περιόδους, για θρησκευτικούς κυρίως λόγους, και η αντίστοιχη χρονική περίοδος: η ~ των Χριστουγέννων / του Πάσχα. νηστεύω: 1 (αμτβ.) κάνω νηστεία. 2 (μτβ.) δεν τρώω συγκεκριμένη τροφή: ~ και το λάδι. νηστίσιμος -η -ο: (για τροφές) αυτός που επιτρέπεται σε άτομα που νηστεύουν: ~ κουλουράκια.

νηστικός -ή & -ιά -ό: αυτός που δεν έχει φάει ≠φαγωμένος, χορτάτος.

νηφάλιος -α -ο: 1 αυτός που χαρακτηρίζεται από λογική και διαύγεια ή ηρεμία, ψυχραιμία = ψύχραιμος: Παρά τον γενικό εκνευρισμό, παρέμεινε ~. 2 αυτός που δε βρίσκεται σε κατάσταση μέθης ≠ μεθυσμένος: Το αλκοτέστ επιβεβαίωσε ότι ήταν ~. νηφάλια (επίρρ.). νηφαλιότητα η ≠ μέθη.

νιάτα τα: 1 νεανική ηλικία=νιότη, νεότητα: Τα ~ είναι η καλύτερη περίοδος της ζωής του ανθρώπου. 2 (συνεκδ.) το σύνολο των νέων ανθρώπων = νεολαία, νεότητα: οργισμένα ~.

νίβω -ομαι: 1 [παρωχ.] (μτβ.) πλένω με νερό το πρόσωπο και τα χέρια κπ. 2 παθ. πλένω τα χέρια και το πρόσωπό μου: Σηκώθηκα, νίφτηκα, κι έφυγα από το σπίτι.
Από το ελνστ. ρ. νίβω. Ο τ. νίπτω (από το ελνστ. νίπτω) με την ίδια σημ. χρησιμοποιείται σήμερα μόνο στην εκφρ. νίπτω τας χείρας μου «δεν αναλαμβάνω καμιά ευθύνη», που, σύμφωνα με την Καινή Διαθήκη, την είπε ο Πόντιος Πιλάτος όταν παρέδιδε τον Χριστό στον εξαγριωμένο όχλο.
νικέλιο & νίκελ το • άκλ.: ΧΗΜ σκληρό μέταλλο με αργυρόλευκο χρώμα, που οξειδώνεται δύσκολα. νικέλινος -η -ο. νικελώνω -ομαι: (μτβ.).

νικηφόρος -α -ο: αυτός που νικά, που φέρνει τη νίκη: ~ εκστρατεία /μάχη. νικηφόρα (επίρρ.).

νικοτίνη η: δηλητηριώδης χημική ουσία που βρίσκεται στα φύλλα του καπνού και προκαλεί εθισμό: τσιγάρα με χαμηλή περιεκτικότητα σε ~.

νικώ & -άω -ιέμαι: (μτβ.) 1 καταφέρνω να φανώ ανώτερος από τον αντίπαλό μου = κερδίζω ≠ χάνω, ηττώμαι: Οι Έλληνες νίκησαν τους Πέρσες. 2 (μτφ.) καταφέρνω να ξεπεράσω άσχημη κατάσταση: ~ τους φόβους / τις αδυναμίες μου. νίκη η. νικητής ο, -ήτρια η. νικητήριος -α -ο.

νιώθω: (μτβ.) 1 έχω κπ αίσθημα ή συναίσθημα, βρίσκομαι σε ορισμένη ψυχική κατάσταση = αισθάνομαι: ~ ευτυχισμένος / όμορφα / φυλακισμένος. ~ πόνο / χαρά. 2 έχω την αίσθηση ότι κτ θα συμβεί=προαισθάνομαι, διαισθάνομαι: ~ ότι αυτή η σχέση σύντομα θα τελειώσει. 3 αντιλαμβάνομαι, καταλαβαίνω κτ: Δε ~ ότι όσα λέει τον γελοιοποιούν;

νοερός -ή -ό: αυτός που γίνεται με τον νου ή τη φαντασία: Ας κάνουμε ένα ~ ταξίδι στην αρχαία Αθήνα! νοερά & -ώς (επίρρ.).

νόημα το: 1 αυτό που εκφράζει μια λέξη, μια πρόταση ή ένα κείμενο = σημασία, έννοια: Ποιος θα μας πει το ~ του διηγήματος; 2 ο σκοπός, ο λόγος για τον οποίο λέγεται ή γίνεται κτ: Τι ~ έχει να δουλεύεις τόσες ώρες χωρίς ανταπόδοση; 3 κίνηση του κεφαλιού, των χεριών ή και των ματιών, με την οποία επικοινωνούμε με κπ χωρίς να μιλάμε = νεύμα: Ο τροχονόμος έκανε ~ να σταματήσουμε. νοηματικός -ή -ό: 1 αυτός που έχει σχέση με το νόημα (σημ. 1): Το γραπτό σου έχει ένα ~ κενό στον πρόλογο. 2 αυτός που γίνεται με νοήματα (σημ. 3): ειδήσεις στη ~ γλώσσα (γλώσσα των κωφών). νοηματικά (επίρρ.).  σχ. νους.
Από το ΑΕ νόημα «σκέψη, αντίληψη» < νοῶ.
νοημοσύνη η: το σύνολο των νοητικών ικανοτήτων: Δε χρειάζεται να έχει κανείς υψηλή ~ για να κάνει αυτήν τη δουλειά. τεχνητή ~: ΠΛΗΡΟΦ κλάδος της πληροφορικής που επιδιώκει την κατασκευή υπολογιστικών εφαρμογών ικανών να μιμούνται την ανθρώπινη ευφυΐα. νοήμων & νοήμονας -ων -ον: αυτός που έχει την ικανότητα να σκέφτεται.   σχ. νους.

νόθος -α & [επίσ.] -ος -ο: 1 (για πρόσ.) αυτός που γεννήθηκε από γονείς που δεν ήταν παντρεμένοι μεταξύ τους = εξώγαμος ≠ νόμιμος. 2 (μτφ.) αυτός που έχει αλλοιωθεί ή παραποιηθεί, που έχει χάσει τη γνησιότητά του = νοθευμένος ≠ γνήσιος, ανόθευτος: ~ εκλογές. νοθεύω -ομαι: (μτβ.) 1 προσθέτω σε κτ ένα στοιχείο κατώτερης ποιότητας, συνήθως με σκοπό το παράνομο κέρδος: νοθευμένο λάδι. 2 (μτφ.) προσθέτω σε κτ (ιδέα, κατάσταση κτλ.) στοιχεία ξένα προς αυτό ή δίνω ερμηνείες που καταστρέφουν την αρχική μορφή ή το νόημά του = παραποιώ. νοθεία η.

νοίκι το: [οικ.] ενοίκιο. νοικάρης ο, νοικάρισσα η: [οικ.] ενοικιαστής -άστρια. νοικιάζω -ομαι: (μτβ.) ενοικιάζω.

νοικοκύρης ο • πληθ. -ηδες & [οικ.] (στις σημ. 1 & 3) νοικοκυραίοι, νοικοκυρά η: 1 ο κύριος / η κυρία του σπιτιού και της οικογένειας: Όταν λείπει η ~, το σπίτι γίνεται άνω κάτω. 2 συνήθ. θηλ. η γυναίκα που τα καταφέρνει καλά ή ασχολείται αποκλειστικά με τις δουλειές του σπιτιού: Εκτός από επιτυχημένη επαγγελματίας είναι και καλή ~. 3 αρσ. πρόσωπο με οικονομική άνεση: Είναι ο πρώτος ~ του χωριού. 4 ως χαρακτηρισμός, πρόσωπο που τακτοποιεί τα πράγματα ή τις υποθέσεις του ≠ ανοικοκύρευτος: Είναι ~ άνθρωπος: το γραφείο του είναι φοβερά τακτικό! νοικοκυριό το: 1 [οικ.] η φροντίδα του σπιτιού (καθαριότητα, μαγείρεμα κτλ.): Κάνω το ~. 2 ο εξοπλισμός που είναι απαραίτητος για ένα σπίτι: Φτιάχνουν το ~ τους για να παντρευτούν. 3 το σύνολο των ανθρώπων (συνήθως οικογένεια) που ζουν μαζί σε ένα σπίτι, ως οικονομική μονάδα: Η οικονομική κρίση πλήττει πρώτα τα φτωχά ~. νοικοκυρεύω -ομαι: (μτβ.) 1 καθαρίζω και τακτοποιώ κπ χώρο = συγυρίζω. 2 (μτφ.) τακτοποιώ ή οργανώνω κπ ή κτ: Ο νέος δήμαρχος νοικοκύρεψε τα οικονομικά του δήμου. 3 παθ. αποκτώ δική μου οικογένεια: Παντρεύτηκε και νοικοκυρεύτηκε. νοικοκυροσύνη η: 1 το ενδιαφέρον και η επιμέλεια για τις δουλειές του σπιτιού, καθώς και η προθυμία στην εκτέλεσή τους. 2 η σωστή διαχείριση των οικονομικών.
Από το μσν. νοικοκύρης < ΑΕ οἰκοκύρης (από τα οἶκος + κύριος).
νομάδας ο: συνήθ. πληθ. πρόσωπο που δεν έχει μόνιμη κατοικία και μετακινείται από περιοχή σε περιοχή: Όλο και λιγότεροι τσιγγάνοι σήμερα είναι ~. νομαδικός -ή -ό. νομαδικά (επίρρ.).
Από το ΑΕ νομάδες «μετακινούμενοι βοσκοί», και αυτό από το νομή «βοσκή» < νέμω «μοιράζω».
νομάρχης ο, η & [λαϊκ.] -ισσα η: ο εκλεγμένος πολιτικός διοικητής ενός νομού ή τμήματός του. νομαρχία η: 1 διοικητική περιφέρεια που διοικεί ο νομάρχης: ~ Δυτικής Αττικής. 2 το αξίωμα του νομάρχη και το χρονικό διάστημα της θητείας του: Κατά την περίοδο της ~ του έγιναν πολλά έργα. 3 οι υπηρεσίες που διοικεί ο νομάρχης και το κτίριο όπου έχει την έδρα του. νομαρχιακός -ή -ό.
Από το ΑΕ νομάρχης «διοικητής επαρχίας» < νομός + ἄρχω.
νομίζω -ομαι: (μτβ.) = πιστεύω, θεωρώ 1 έχω ορισμένη γνώμη, άποψη για κτ = κρίνω: ~ ότι έχεις άδικο. 2 έχω την εντύπωση ότι κτ ισχύει ή θα γίνει, χωρίς να είμαι βέβαιος = υποθέτω, φαντάζομαι: Αρχικά νομίζαμε ότι ο τραυματισμός του ήταν σοβαρός, αλλά ευτυχώς δεν ήταν τίποτε. Νόμιζα πως θα είχες αλλάξει στάση. 3 αποδίδω ορισμένη ιδιότητα σε κπ: Τους νόμιζαν νεκρούς, αλλά τελικά ήταν αιχμάλωτοι.
Από το AE ρ. νομίζω «δέχομαι κτ ως νόμιμο» < νόμος.
νόμιμος -η -ο: αυτός που υπάρχει ή γίνεται σύμφωνα με τον νόμο ≠ παράνομος: ~ διαδικασία / αμοιβή. νόμιμα & [επίσ.] νομίμως (επίρρ.). νομιμότητα η.

νόμισμα το: 1 μικρό, συνήθως στρογγυλό κομμάτι από μέταλλο, που χρησιμοποιείται ως μέσο οικονομικής συναλλαγής = κέρμα. η άλλη όψη /πλευρά του ~: η αντίθετη άποψη σε ένα ζήτημα. 2 το χρήμα που κυκλοφορεί είτε με χάρτινη μορφή είτε ως νόμισμα, η βασική χρηματική μονάδα μιας χώρας: Τα κράτη της ευρωζώνης έχουν ενιαίο ~, το ευρώ. πληρώνω κπ με το ίδιο ~: ανταποδίδω σε κπ το κακό που μου έκανε. νομισματικός -ή -ό: ~ σταθερότητα / μουσείο.
Από το ΑΕ νόμισμα (αρχική σημ. «καθιερωμένος θεσμός») < νομίζω (αρχική σημ. «δέχομαι ως νόμιμο»).
νομοθεσία η: σύνολο νόμων που ισχύουν σε ένα κράτος και ρυθμίζουν τις σχέσεις σε ορισμένο τομέα: Αυτά ισχύουν με βάση την ελληνική ~. εργατική ~. νομοθετώ -ούμαι: 1 (αμτβ.) ψηφίζω και επιβάλλω νόμους = θεσμοθετώ: Η κυβέρνηση προτείνει και το κοινοβούλιο ~. 2 (μτβ.) συντάσσω νόμους: νομοθετημένες διατάξεις. νομοθέτης ο: 1 το σώμα που νομοθετεί, δηλ. η Bουλή, η νομοθετική εξουσία. 2 πρόσωπο που συντάσσει νόμους σε μια πολιτεία. νομοθετικός -ή -ό. νομοθετικά (επίρρ.).
Από το ΑΕ νομοθέτης < νόμος + θ. θετ- του ρ. τίθημι.
νομός ο: μεγάλη διοικητική περιφέρεια ενός κράτους: ~ Έβρου / Αρκαδίας.
Από το ΑΕ νομός < νέμω.
νόμος ο: 1 γραπτός κανόνας δικαίου σ' ένα κράτος, που ρυθμίζει τις σχέσεις των πολιτών μεταξύ τους και με το κράτος: Το Σύνταγμα είναι ο θεμελιώδης ~ της Πολιτείας. 2 σύνολο νόμων σ' ένα κράτος = νομοθεσία. 3 κανόνας που ρυθμίζει την κοινωνική ζωή και την ηθική συμπεριφορά των ανθρώπων και που βασίζεται στη συνήθεια και την παράδοση: Στην Ιαπωνία είναι ~ να μη δίνεις φιλοδώρημα. άγραφος ~: κανόνας, κυρίως ηθικός, με γενική ισχύ, που δεν έχει ωστόσο καταγραφεί. 4 γενίκευση των επιστημονικών συμπερασμάτων, που αφορούν σχέσεις μεταξύ φαινομένων: ο ~ της παγκόσμιας έλξης. οι ~ του Μέντελ. νομικός -ή -ό: αυτός που σχετίζεται με τους νόμους ή τη μελέτη των νόμων: ~ Σχολή / θέμα. νομική η & [οικ.] νομικά τα: η νομική επιστήμη. νομικός ο, η: πρόσωπο που ασχολείται επαγγελματικά με τα νομικά. νομικά & -ώς (επίρρ.).

νομοσχέδιο το: πρόταση νόμου που υποβάλλει η κυβέρνηση στη βουλή για να ψηφιστεί: Κατατέθηκε το ~ για την Παιδεία.

νομοταγής -ής -ές: αυτός που σέβεται και δεν παραβιάζει τους νόμους: ~ πολίτης.  σχ. αγενής.
Από τα νομο- + θ. ταγ- από τον β΄ παθ. αόρ. ἐτάγην του ΑΕ ρ. τάσσω «τοποθετώ».
νομοτέλεια η: η λειτουργία ενός φαινομένου σύμφωνα με ορισμένους σταθερούς και απαράβατους νόμους: Ο χώρος του διαστήματος έχει τη δική του ~. νομοτελειακός -ή -ό: αυτός που διέπεται από νομοτέλεια. νομοτελειακά (επίρρ.): Με τέτοια επίδοση οδηγούμαστε ~ στην ήττα.

νονός ο, νονά η & [οικ., στη σημ. 1] νουνός ο, νουνά η: 1 πρόσωπο που βαφτίζει ένα παιδί. 2 άνθρωπος του υποκόσμου που με τη βία επιβάλλεται ως προστάτης νυχτερινών κέντρων, για να αποσπά από τους ιδιοκτήτες τους χρήματα: ~ της νύχτας.

νοοτροπία η: οι αντιλήψεις ατόμου ή ομάδας, που καθορίζουν τον τρόπο σκέψης και συμπεριφοράς του(ς): Είναι άτομο με συντηρητική ~.
Από τα νοο- (< νους) + τρόπος.
νοσηλεύω -ομαι: (μτβ.) παρέχω σε ασθενή την κατάλληλη ιατροφαρμακευτική φροντίδα: Ο ασθενής νοσηλεύεται στο νοσοκομείο. νοσηλεία η: το να νοσηλεύεται κανείς: Επέστρεψε στο σπίτι του μετά από δίμηνη ~. νοσηλευτικός -ή -ό. νοσηλευτής ο, -εύτρια η: πρόσωπο που ασχολείται επαγγελματικά με τη νοσηλεία ασθενών = νοσοκόμος -α. νοσήλια τα: τα έξοδα της νοσηλείας.
Από το AE ρ. νοσηλεύω < νοσηλός «άρρωστος» < νόσος.
νοσοκομείο το: δημόσιο ή ιδιωτικό ίδρυμα με σκοπό την ιατροφαρμακευτική φροντίδα ασθενών και τραυματιών: ~ παίδων / ατυχημάτων. νοσοκομειακός -ή -ό: ~ γιατροί. νοσοκόμος ο, -α η: πρόσωπο που ασχολείται επαγγελματικά με την περιποίηση των ασθενών = νοσηλευτής -εύτρια.

νόσος η: [επίσ.] διαταραχή της φυσιολογικής λειτουργίας του οργανισμού = αρρώστια, ασθένεια, πάθηση, νόσημα: Η ~ καταπολεμήθηκε αποτελεσματικά. η επάρατη ~: ο καρκίνος. νοσώ: (αμτβ.) 1 [επίσ.] προσβάλλομαι από ασθένεια, είμαι άρρωστος = ασθενώ, αρρωσταίνω. 2 (μτφ.) είμαι σε κακή κατάσταση: Ο χώρος της δικαιοσύνης ~. νόσημα το. νοσηρός -ή -ό:1 αυτός που βλάπτει την υγεία, προκαλεί ασθένειες: ~ περιβάλλον. 2 (μτφ.) αυτός που αποκλίνει από το φυσιολογικό = αρρωστημένος ≠ υγιής: Οι κακίες αυτές είναι προϊόν ~ φαντασίας. νοσηρά (επίρρ.). νοσηρότητα η.

νοσταλγία η: συναίσθημα ευχάριστης μελαγχολίας που νιώθουμε όταν σκεφτόμαστε κπ ή κτ αγαπημένο ή ευχάριστο από το παρελθόν: Θυμάμαι πάντα με ~ τα όμορφα χρόνια στο σχολείο. νοσταλγώ: (μτβ.) αισθάνομαι νοσταλγία για κτ: ~ (να φάω) σπιτικό φαγητό. νοσταλγικός -ή -ό: αυτός που προκαλεί ή σχετίζεται με τη νοσταλγία: ~ μουσική. νοσταλγικά (επίρρ.). νοσταλγός ο, η: πρόσωπο που νιώθει νοσταλγία για κτ.
Από το γαλλ. nostalgie, και αυτό από τα ΑΕ νόστος «επιστροφή στην πατρίδα» + ἄλγος «πόνος».
νόστιμος -η -ο: ≠ άνοστος 1 (για τροφές) αυτός που έχει ευχάριστη γεύση = γευστικός ≠ άγευστος. 2 (μτφ.) αυτός που προκαλεί ευχάριστα συναισθήματα = χαριτωμένος: Σε είδα μ' έναν ~ νεαρό. Λέει ~ ανέκδοτα. νόστιμα (επίρρ.). νοστιμιά & [οικ.] νοστιμάδα η: η ιδιότητα του νόστιμου. νοστιμεύω -ομαι: 1 (μτβ.) κάνω κτ νόστιμο: Να βάλεις δάφνη, που ~ τις φακές! 2 (αμτβ.) γίνομαι νόστιμος. 3 παθ. (μτφ., μτβ.) έχω μεγάλη επιθυμία για κτ ή κπ: ~ μια κοπέλα. νοστιμίζω: (μτβ. & αμτβ.) νοστιμεύω (σημ. 1, 2).
 Από το ΑΕ νόστιμος (< νόστος). Από τη σημ. της λ. νόστος ( σχ. νοσταλγία) προέκυψε η σημ. του νόστιμος («αυτός που αναφέρεται στην επιστροφή στην πατρίδα», άρα «ευχάριστος»), η οποία επεκτάθηκε και χρησιμοποιήθηκε και για άλλες λέξεις (φαγητά, πρόσωπα κτλ.).
νότα η: 1 ΜΟΥΣ σημείο με το οποίο παριστάνουμε έναν μουσικό φθόγγο στο πεντάγραμμο, και (κατ' επέκτ.) ο αντίστοιχος ήχος: Παίζει βιολί διαβάζοντας τις ~. Παίξε τη ~ λα! 2 (μτφ.) στοιχείο που επηρεάζει τη διάθεση ή μία κατάσταση: Έδωσε μια ευχάριστη ~ στα γεγονότα, παρόλο που ήταν θλιβερά.

νοτίζω • μππ. νοτισμένος: = μουσκεύω 1 (αμτβ.) γίνομαι υγρός, απορροφώ υγρασία: Νότισε ο τοίχος του μπάνιου. 2 (μτβ.) κάνω κτ υγρό βρέχοντάς το ελαφρά = υγραίνω: Η υγρασία νότισε τα απλωμένα ρούχα. 

νότος ο: ≠ βορράς 1 σημείο του ορίζοντα προς την κατεύθυνση του Νότιου Πόλου. 2 γεωγραφική περιοχή στο νότιο ημισφαίριο. 3 το νότιο τμήμα περιοχής: H Ελλάδα ανήκει στις χώρες του ευρωπαϊκού ~. νότιος -α -ο: αυτός που βρίσκεται, ανήκει, είναι προσανατολισμένος προς ή προέρχεται από τον νότο ≠ βόρειος: ~ πόλος / άνεμος. σπίτι με ~ προσανατολισμό. νότια & [επίσ.] νοτίως (επίρρ.): H Γαύδος βρίσκεται ~ της Κρήτης. νότια τα: νότιο τμήμα γεωγραφικού χώρου. Νότιος ο, Νότια η: κάτοικος νότιων χωρών. νοτιάς ο & νοτιά η: άνεμος που προέρχεται από τον νότο.

νουβέλα η: ΦΙΛΟΛ πεζογράφημα με έκταση μικρότερη από του μυθιστορήματος, αλλά μεγαλύτερη από του διηγήματος: κοινωνική / ιστορική / αστυνομική ~.

νουθετώ -ούμαι: (μτβ.) δίνω συμβουλές σε κπ, κυρίως για θέματα συμπεριφοράς = συμβουλεύω: Οι γονείς ~ τα παιδιά τους, ώστε να σέβονται τους συνανθρώπους τους. νουθεσία η: συμβουλή: Πάντα άκουγε τις νουθεσίες των δασκάλων του.
Από το AE ρ. νουθετῶ (< νοῦς + θ. θετ- του τίθημι) «βάζω σε κπ μυαλό».
νούμερο το: 1 αριθμός: ~ τηλεφώνου. Γράψτε τα ~ 3 και 5. = ψηφίο. 2 (ειδικ.) αριθμός που προσδιορίζει μέγεθος ρούχου ή παπουτσιού: Φοράει 38 ~ παπούτσι. 3 αυτοτελής σκηνή θεατρικής επιθεώρησης ή προγράμματος νυχτερινής διασκέδασης, τσίρκου κτλ.: χορευτικό ~. 4 [προφ.] πρόσωπο που είναι γελοίο ή γίνεται ρεζίλι: Τι ~ είναι τούτος, λέει κάτι κοτσάνες! 5 πληθ. [οικ.] συμπεριφορά με καπρίτσια: Πάψε να κάνεις ~!

νους ο: = μυαλό: η ικανότητα του ανθρώπου να σκέφτεται λογικά: Ο ανθρώπινος ~ είναι εξαιρετικά εφευρετικός. κοινός ~: αυτό που μπορεί να σκεφτεί ο μέσος άνθρωπος = κοινή λογική. δεν το χωράει ο ~ μου: δεν μπορώ να το πιστέψω. βάζω (κτ) στον / με τον νου μου: α. βάζω κπ στόχο. β. κάνω υπόθεση: Έβαλα με τον ~ μου τα χειρότερα! έχω κτ στον νου μου / έχω στον νου μου να…: σκέφτομαι, σκοπεύω να… νοούμαι: 1 (συνήθ. σε άρνηση ή ερώτηση) γίνομαι αντιληπτός με τον νου, το μυαλό: Δε ~ δημοκρατικό καθεστώς χωρίς ελευθερία Τύπου. 2 γίνομαι αντιληπτός με ορισμένο τρόπο = εκλαμβάνομαι, θεωρούμαι: Η δήλωσή του μπορεί να νοηθεί και ως υποβολή παραίτησης. νόηση η: η ικανότητα του νου να σχηματίζει έννοιες, να συλλογίζεται και να κρίνει. νοητικός -ή -ό. νοητικά (επίρρ.). νοητός -ή -ό: 1 αυτός που δημιούργησε ο νους, που δε γίνεται αντιληπτός με τις αισθήσεις = φανταστικός ≠ πραγματικός: ~ άξονας της γης. 2 αυτός που μπορεί να νοηθεί, να τον καταλάβει κπ = κατανοητός ≠ αδιανόητος: Ο πόλεμος δε γίνεται ~ εκτός των συνθηκών που τον προκάλεσαν.
Από το ΑΕ νοῦς έχει προέλθει το ρ. νοῶ, και από αυτό τα νόησις, νοήμων, νοητός κτλ.
ντοκιμαντέρ το • άκλ.: ταινία που βασίζεται στην καταγραφή πραγματικών στοιχείων ή γεγονότων, και αντλεί θέματα από την ιστορία, την πολιτική, τον πολιτισμό ή τον φυσικό κόσμο.
Από το γαλλ. documentaire.
ντοκουμέντο το: οτιδήποτε χρησιμεύει ως αποδεικτικό στοιχείο ή ιστορική πηγή και δίνει αξιόπιστες πληροφορίες για κτ = τεκμήριο, απόδειξη: ηχητικά / φωτογραφικά ~.

ντομάτα & τομάτα η: κόκκινος μαλακός καρπός που χρησιμοποιείται στη μαγειρική ή τρώγεται ωμός σε σαλάτες. ντοματιά & τοματιά η: φυτό από το οποίο προέρχεται η ντομάτα.  σχ. τουφέκι.

ντόμπρος -α -ο: [οικ.] αυτός που έχει ευθύ χαρακτήρα, που είναι ξεκάθαρος και ειλικρινής: ~ άνθρωπος / λόγια. ντόμπρα (επίρρ.). ντομπροσύνη η.
Από το σλαβικό dobӑr, dobro «καλός».
ντόπιος -α -ο: 1 αυτός που κατοικεί στον τόπο γέννησης ή καταγωγής του = [επίσ.] αυτόχθων, γηγενής ≠ ξένος. 2 αυτός που καταναλώνεται ή χρησιμοποιείται στον τόπο από τον οποίο προέρχεται = [επίσ.] εγχώριος: ~ κρέατα. ντόπιος ο, ντόπια η.
Από το ΑΕ ἐντόπιος < ἐν + τόπος.
ντουέτο το: 1 ΜΟΥΣ μουσική σύνθεση για δύο όργανα ή για δύο φωνές και (συνεκδ.) η εκτέλεσή της. 2 δύο καλλιτέχνες που τραγουδούν ή εμφανίζονται μαζί: Τραγουδάει ~ με τον άντρα της.

ντουλάπα η: 1 έπιπλο ψηλό, ορθογώνιου σχήματος, με πόρτα, που τοποθετείται στο δάπεδο και χρησιμοποιείται κυρίως για φύλαξη ρούχων. 2 [μειωτ.] (μτφ.) χαρακτηρισμός πολύ χοντρού ανθρώπου. ντουλάπι το: έπιπλο δαπέδου ή τοίχου για φύλαξη τροφίμων, σκευών κτλ.: ~ κουζίνας / μπάνιου.

ντροπή η: 1 δυσάρεστο συναίσθημα που έχουμε όταν νιώθουμε ένοχοι ή ταπεινωμένοι για κτ που κάναμε ή μας συνέβη: Κοκκίνισε από ~, όταν φάνηκε ότι δεν ήξερε το μάθημα. 2 το συναίσθημα αμηχανίας που έχουμε σε επαφές με αγνώστους ή εξαιτίας θεμάτων που θίγουν την ηθική = [επίσ.] συστολή: Από την ~ της δεν τολμούσε να πει ούτε «καλημέρα». 3 ταπείνωση, εξευτελισμός: η ~ της ήττας ≠ καύχημα. ντρέπομαι: (μτβ. & με παράλ. αντικ.) 1 νιώθω ντροπή μπροστά σε άτομο το οποίο σέβομαι ή εκτιμώ: ~ τους γονείς μου μετά απ' αυτό που έκανα. 2 διστάζω να κάνω κτ: Μην ~, όταν δεν καταλαβαίνεις, να ρωτάς τον καθηγητή! ~ να βγει στη σκηνή. ντροπιάζω -ομαι: (μτβ.) 1 κάνω κπ να αισθανθεί ντροπή = εξευτελίζω, ταπεινώνω, προσβάλλω: Τον ντρόπιασε μπροστά σ' όλη την τάξη, επειδή αντέγραφε. 2 κάνω κπ να νιώσει ντροπή εξαιτίας της συμπεριφοράς μου: Με την πράξη σου αυτή μας ντρόπιασες. ντροπαλός -ή -ό: αυτός που νιώθει εύκολα ντροπή (σημ. 2) = συνεσταλμένος ≠ θαρραλέος. ντροπαλά (επίρρ.). ντροπαλοσύνη & ντροπαλότητα η.
Από το ΑΕ ἐντροπή < ἐντρέπω -ομαι (αρχική σημασία «κάνω κπ να στρέψει τα νώτα»).
ντύνω -ομαι: (μτβ.) 1 φοράω σε κπ ρούχα ≠ γδύνω: Έντυσες το παιδί για τη γιορτή; 2 παθ. α. φοράω ρούχα: Σηκώθηκα, πλύθηκα και ντύθηκα. β. (ειδικ.) φοράω ρούχα συγκεκριμένου είδους: Ντύνεται μοντέρνα / στα μαύρα. 3 βάζω προστατευτικό κάλυμμα σε κτ: Έντυσα τα βιβλία με διαφανές αυτοκόλλητο. ντύσιμο το: 1 το να ντύνεται κανείς ή να ντύνει κπ ή κτ ≠ γδύσιμο. 2 ο τρόπος που ντύνεται κπ, το είδος των ρούχων που φοράει: Κάνει ακριβό ~. απλό / σπορ / καλό / πρόχειρο ~.
Από το AE ρ. ἐνδύω.
νυκτόβιος & [οικ.] νυχτόβιος -α -ο: 1 ΖΩΟΛ (για ζώα και πτηνά) αυτός που κοιμάται στη διάρκεια της ημέρας και κυκλοφορεί μόνο τη νύχτα: Οι κουκουβάγιες και οι νυχτερίδες είναι ~ ζώα. 2 (για πρόσ.) αυτός που του αρέσει να ξενυχτά, συνήθως για διασκέδαση. νυχτόβιος ο, -βια η.

νυν (επίρρ.): [επίσ.] 1 τώρα, κυρ. στην έκφρ. ~ και αεί: τώρα και πάντα. 2 (ως επίθ.) αυτός που είναι, γίνεται ή ισχύει τώρα: Ο ~ διευθυντής είναι πιο αυστηρός από τον παλιό.

νύξη η: περιορισμένη ή έμμεση αναφορά σε κτ: Θα κάνω ορισμένες νύξεις, χωρίς να επεκταθώ.

νύστα η: τάση για ύπνο: Αυτή η βαρετή ταινία μου έφερε ~. νυστάζω • μππ. νυσταγμένος: 1 (αμτβ.) νιώθω νύστα. 2 (μτβ.) φέρνω νύστα σε κπ. νυσταλέος -α -ο: 1 αυτός που νυστάζει πολύ ή συχνά. 2 (μτφ.) αυτός που χαρακτηρίζεται από έλλειψη ζωντάνιας, ενεργητικότητας = νωθρός: Ένας ~ σερβιτόρος μας υποδέχτηκε στην είσοδο. νυσταλέα (επίρρ.).

νυστέρι το: 1 χειρουργικό εργαλείο που μοιάζει με μαχαίρι και χρησιμοποιείται για να γίνονται τομές: Η εγχείρηση θα γίνει χωρίς ~, με λέιζερ. 2 (συνεκδ.) εγχείρηση: Το πόδι του ήταν τόσο άσχημα, που δε γλίτωσε το ~! βάζω / μπαίνει ~: ερευνώ σε βάθος μια υπόθεση, προκειμένου να αποδώσω ευθύνες.

νύφη η • πληθ. & νυφάδες (κυρ. στη σημ. 2): 1 γυναίκα που παντρεύεται ή πρόκειται να παντρευτεί: Με ποιο αυτοκίνητο θα πάει η ~ στην εκκλησία; 2 (για συγγένεια) η παντρεμένη γυναίκα, σε σχέση με τους γονείς ή τα αδέρφια του άντρα της: Έκανα ~ την καλύτερη κοπέλα, ο γιος μου είναι τυχερός! νυφικός -ή -ό: αυτός που έχει σχέση με τη νύφη ή το ζευγάρι που παντρεύεται: ~ κρεβάτι. νυφικό το: λευκό συνήθως φόρεμα που φοράει η νύφη στην τελετή του γάμου. νυφιάτικος -η -ο: [λαϊκ.] νυφικός. νυφιάτικα τα: [παρωχ.] ρούχα ή τραγούδια γάμου.

νύχι το: 1 ΑΝΑΤ πλάκα από σκληρή ουσία (την κερατίνη) που καλύπτει τις άκρες των δαχτύλων των χεριών και των ποδιών των ανθρώπων: Κόβω / βάφω τα ~ μου. με νύχια και με δόντια: με όλες τις δυνάμεις μου. ξύνω τα νύχια μου για καβγά: επιδιώκω να καβγαδίσω. 2 σκληρή πλάκα με μυτερό και γαμψό σχήμα στην άκρη των ποδιών ζώων και πουλιών: Το γεράκι άρπαξε με τα ~ του έναν ποντικό. 
Από το ΑΕ ὀνύχιον, υποκορ. του  ὄνυξ.
νύχτα & [επίσ.] νύκτα η • γεν. & [επίσ.] νυκτός: ≠ ημέρα 1 το χρονικό διάστημα ανάμεσα στη δύση και την ανατολή του ήλιου: Ήταν μια όμορφη, ξάστερη ~. 2 το σκοτάδι που καλύπτει τη γη μετά τη δύση του ήλιου: Δεν έβλεπα τίποτα μέσα στη ~! 3 (ως επίρρ.) στη διάρκεια της νύχτας: Έφυγε ~, για να μην τον καταλάβουν. νυχτερινός & [σπάν.] νυκτερινός -ή -ό: = βραδινός ≠ ημερήσιος 1 αυτός που γίνεται ή έχει σχέση με τη νύχτα: Απολάμβανε τη ~ ησυχία. 2 αυτός που δουλεύει, εργάζεται ή λειτουργεί τη νύχτα: ~ σχολείο / νοσοκόμα. νυχτώνω -ομαι: (αμτβ.) με βρίσκει η νύχτα: Νυχτώσαμε / Νυχτωθήκαμε μέχρι να φτάσουμε σπίτι. μακριά νυχτωμένος: αυτός που δεν ξέρει τι του γίνεται, που δεν έχει καμία επαφή με την πραγματικότητα. νυχτώνει:απρόσ. έρχεται η νύχτα, πέφτει το σκοτάδι = βραδιάζει: Φεύγω, νύχτωσε!

νυχτερίδα η: μικρό νυκτόβιο θηλαστικό που μπορεί να πετάει χάρη στις μεμβράνες που έχει σε κάθε πλευρά του. έχει το κοκαλάκι της ~: έχει μεγάλη τύχη.

νωθρός -ή -ό: αυτός που χαρακτηρίζεται από έλλειψη ενεργητικότητας, ζωντάνιας = τεμπέλης, [επίσ.] οκνηρός: ~ άνθρωπος / περπάτημα. νωθρότητα η.

νωπός -ή -ό: 1 (για τρόφιμα) αυτός που καταναλώνεται σε σύντομο χρονικό διάστημα από την παραγωγή του, χωρίς να έχει συντηρηθεί με τεχνητά μέσα = φρέσκος ≠ κατεψυγμένος. 2 (για ρούχα, δέρμα κτλ.) αυτός που δεν έχει ακόμα στεγνώσει ≠ στεγνός: Βάζετε την κρέμα σε ~ μαλλιά, αμέσως μετά το λούσιμο. 3 (μτφ.) αυτός που έχει γίνει ή συμβεί πρόσφατα ή αναφέρεται σε κτ πρόσφατο: Είναι ~ οι μνήμες του πολέμου.

νωρίς (επίρρ.) • νωρίτερα: 1 κοντά στην αρχή κπ χρονικού διαστήματος, διαδικασίας κτλ. ≠ αργά: ~ το απόγευμα. 2 πιο πριν από την καθορισμένη, αναμενόμενη ή κατάλληλη στιγμή: Βγήκε ~ στη σύνταξη, από τα πενήντα του. Αυτό έπρεπε να το σκεφτείς νωρίτερα!

νώτα τα: 1 η πλάτη του ανθρώπου και των σπονδυλωτών ζώων. στρέφω τα ~ μου: α. (σε κπ) δείχνω περιφρόνηση σε κπ. β. τρέπομαι σε φυγή. 2 το πίσω τμήμα στρατιωτικής παράταξης: Ο στρατηγός ενισχύει τα ~ του στρατού. καλύπτω τα ~ μου: παίρνω τα κατάλληλα μέτρα, ώστε να μπορώ να αντιμετωπίσω πιθανή επίθεση.

νωτιαίος -α -ο: ΙΑΤΡ αυτός που βρίσκεται στη σπονδυλική στήλη. ~ μυελός: τμήμα του κεντρικού νευρικού συστήματος, που βρίσκεται στη σπονδυλική στήλη και συνδέει τον εγκέφαλο με τα νεύρα όλου του σώματος.

νωχελικός -ή -ό: αυτός που χαρακτηρίζεται από έλλειψη ζωντάνιας: Ερχόταν προς το μέρος μας με αργές και ~ κινήσεις. νωχελικά (επίρρ.): Ξάπλωσε ~ δίπλα του. νωχέλεια η: η ιδιότητα του νωχελικού.