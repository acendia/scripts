Εικ. 6.1
      
       Εικ. 6.2
    6-1 ΕΙΣΑΓΩΓΗ   
Στις αρχές του έτους 1905 ένας άγνωστος εικοσιεξάχρονος  υπάλληλος της Ελβετικής Υπηρεσίας Ευρεσιτεχνιών, ο Albert Einstein, δημοσίευσε τρεις  εργασίες τεράστιας σημασίας. Η πρώτη αφορούσε στην ερμηνεία της κίνησης Brown (απόδειξη ύπαρξης  μορίων). Η δεύτερη, που τιμήθηκε με το βραβείο Νόμπελ το 1921, αφορούσε στο  φωτοηλεκτρικό φαινόμενο (κβαντική θεωρία του φωτός). Στην τρίτη εισήγε την  ειδική θεωρία της σχετικότητας.

Η θεωρία της σχετικότητας έφερε επανάσταση στην αντίληψή μας  για τον κόσμο και έδωσε νέο περιεχόμενο σε βασικές έννοιες όπως ο χώρος, ο  χρόνος, η ύλη και η ενέργεια. Σύμφωνα με τη θεωρία της σχετικότητας οι  διαστάσεις ενός σώματος και η χρονική διάρκεια ενός φαινομένου δεν είναι ίδια  για όλους τους παρατηρητές. Για παράδειγμα, το μήκος ενός πυραύλου που κινείται  με πολύ μεγάλη ταχύτητα και η χρονική διάρκεια ενός συμβάντος στον πύραυλο  μετριούνται διαφορετικά από τους επιβάτες του πυραύλου και από κάποιον παρατηρητή  ακίνητο σε σχέση με τον πύραυλο. Πριν διατυπωθεί αυτή η θεωρία η ύλη και η  ενέργεια θεωρούνταν ξεχωριστές οντότητες. Με τη θεωρία της σχετικότητας όμως,  αποδείχτηκε ότι η μία μπορεί να μετατρέπεται στην άλλη. Έτσι ερμηνεύεται η  παραγωγή ενέργειας στον Ήλιο.
 
Τα συμπεράσματα της ειδικής θεωρίας της σχετικότητας  αντιτίθενται σε βαθιά ριζωμένες αντιλήψεις, που οφείλονται στην καθημερινή  εμπειρία, και γι' αυτό δύσκολα γίνονται αποδεκτά. Ακόμη και επιστήμονες πολύ  μεγάλης εμβέλειας, όπως ο Lorentz,  σε εργασίες του οποίου στηρίχτηκε ο Einstein για να διατυπώσει τη θεωρία του, δυσπιστούσαν απέναντι  της.
 
Η ειδική θεωρία της σχετικότητας έχει, εντούτοις, δυο πολύ  ισχυρά πλεονεκτήματα. Το πρώτο είναι ότι έχει επιβεβαιωθεί πειραματικά. Το  δεύτερο είναι ότι σε οριακές της περιπτώσεις (όταν τα συστήματα αναφοράς  κινούνται μεταξύ τους με ταχύτητες πολύ μικρότερες από την ταχύτητα του φωτός,  δηλαδή ταχύτητες που "χωράει ο νους του ανθρώπου") δίνει αποτελέσματα  που είναι απολύτως συμβατά με τις προβλέψεις της νευτώνειας φυσικής.
 
Το 1915 ο Einstein  δημοσίευσε μια εργασία για τη γενική σχετικότητα. Το θέμα αυτό επρόκειτο να τον  απασχολήσει για πολλά χρόνια ακόμη. Η κεντρική ιδέα της γενικής θεωρίας ήταν να  επεκταθεί η ισχύς των νόμων της φυσικής σε όλα τα συστήματα αναφοράς, δηλαδή  όχι μόνο στα αδρανειακά αλλά και στα επιταχυνόμενα. Στην προσπάθειά του  διατύπωσε μια νέα θεωρία για τη βαρύτητα η οποία εμπεριείχε και τη θεωρία του Newton σαν ειδική περίπτωση.
 
Η γενική θεωρία παρουσίαζε μαθηματικά προβλήματα με τα οποία  δεν ήταν εξοικειωμένοι οι φυσικοί της εποχής ακόμη και ο ίδιος ο Αϊνστάιν. Τότε  ο φίλος του Grossman  (Γκρόσμαν) τον έφερε σε επαφή με εργασίες μαθηματικών (Ρίμαν, Κρίστοφελ,  Ρίτσι-Κουρμπάστρο και Λεβί-Τσιβίτα) που τον εφοδίασαν με τα απαραίτητα  μαθηματικά εργαλεία.
 
Το 1919 συνέβη μια ολική έκλειψη του Ήλιου, γεγονός που  έδωσε τη δυνατότητα να γίνουν κάποιες παρατηρήσεις ενθαρρυντικές για τη γενική  θεωρία.
 
Αν και - ακόμη και σήμερα - η γενική θεωρία δεν έχει  επιβεβαιωθεί πλήρως, οι δρόμοι που άνοιξε επηρέασαν βαθιά τη σύγχρονη φυσική.