ΤΟ ΠΑΡΑΔΟΞΟ ΤΩΝ ΔΙΔΥΜΩΝ
 
Δύο δίδυμα αδέλφια, ο Γιώργος και ο Θανάσης, έχουν πολύ  διαφορετικούς χαρακτήρες. Ο Γιώργος είναι πολύ ανήσυχο πνεύμα και ψάχνει  συνέχεια για καινούριες εμπειρίες. Ο Θανάσης είναι ένας ήσυχος άνθρωπος. Όταν  τα δύο αδέλφια βρίσκονται σε ηλικία είκοσι χρόνων ο Γιώργος παίρνει τη μεγάλη  απόφαση να ταξιδέψει σ' ένα μακρινό αστέρι που απέχει από τη Γη 30 έτη φωτός. Το διαστημόπλοιο του μπορεί να ταξιδεύει με ταχύτητα που πλησιάζει την ταχύτητα  του φωτός.
 
Όταν ο Γιώργος φτάνει στον προορισμό του διαπιστώνει ότι  κανένα μέρος δεν του αρέσει τόσο όσο η πατρίδα του η Γη και αποφασίζει να επιστρέψει.  Όμως, όταν επιστρέφει στη Γη τριάντα χρονών ... πλούσιος σε εμπειρίες και πιο  ώριμος τον περιμένει μια έκπληξη. Τα πράγματα έχουν αλλάξει πολύ και ο αδελφός  του ο Θανάσης είναι γέρος ογδόντα χρονών!
 
Μια βιαστική προσέγγιση θα απέδιδε τη διαφορά στην ηλικία  των δύο αδελφών στην επιβράδυνση των βιολογικών λειτουργιών του Γιώργου επειδή  ταξίδεψε για μεγάλο διάστημα σε σχέση με το Θανάση με ταχύτητα κοντά στην  ταχύτητα του φωτός.
 
Θα μπορούσε όμως κανείς εύλογα να αναρωτηθεί γιατί να  θεωρήσουμε τον Γιώργο να ταξιδεύει ως προς το Θανάση κι όχι το Θανάση ως προς  το Γιώργο. Ανάμεσα σε δυο αδρανειακά συστήματα που κινούνται το ένα ως προς το  άλλο έχουμε πάντα την ευχέρεια να θεωρούμε το ένα ακίνητο και το άλλο κινούμενο  ως προς το πρώτο και αντίστροφα.
 
Γιατί λοιπόν να μην είναι ο Γιώργος που γέρασε περισσότερο  από τον Θανάση; Εδώ βρίσκεται το παράδοξο.
 
Tο σύστημα διαστημόπλοιο - Γη δεν παρουσιάζει συμμετρία. Αν  η Γη είναι αδρανειακό σύστημα το διαστημόπλοιο δεν είναι αδρανειακό σύστημα σ'  όλη τη διάρκεια του ταξιδιού. Για να φτάσει την ταχύτητα του φωτός πρέπει να  επιταχύνθηκε για κάποιο χρονικό διάστημα. Επίσης φτάνοντας στον προορισμό του,  για να επιστρέψει στη Γη, χρειάστηκε να αλλάξει κατεύθυνση δηλαδή να μεταβάλλει  και πάλι την ταχύτητά του. Τέλος για να προσγειωθεί στη Γη πρέπει να  επιβραδύνθηκε για κάποιο χρονικό διάστημα.
 
Δεν μπορούμε λοιπόν να εφαρμόσουμε πιστά στο πρόβλημα των  διδύμων αυτά που μάθαμε για την ειδική θεωρία της σχετικότητας.
 
Υπενθυμίζεται ότι τα συμπεράσματα της ειδικής θεωρίας ισχύουν  μόνο για αδρανειακά συστήματα και ότι ισχύει για ένα σύστημα Σ' ως προς ένα  άλλο σύστημα Σ ισχύει και αντίστροφα για το Σ ως προς το Σ'.