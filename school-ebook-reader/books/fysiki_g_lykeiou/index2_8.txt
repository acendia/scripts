2-8 ΤΟ ΦΑΣΜΑ  ΤΗΣ ΗΛΕΚΤΡΟΜΑΓΝHΤΙΚΗΣ 
ΑΚΤΙΝΟΒΟΛΙΑΣ  
Ηλεκτρομαγνητικά κύματα δεν παράγονται μόνο από ταλαντούμενα  ηλεκτρικά δίπολα. Σήμερα γνωρίζουμε ότι συνδέονται με ένα πλήθος φυσικών  φαινομένων όπως είναι η αποδιέγερση των ατόμων, οι πυρηνικές διασπάσεις κ.α. Τα  ηλεκτρομαγνητικά κύματα καλύπτουν ένα ευρύτατο φάσμα μηκών κύματος και  συχνοτήτων. Η έκταση του φάσματος αυτού παρουσιάζεται στο σχήμα 2.26, στο οποίο  σημειώνονται προσεγγιστικά οι περιοχές μήκους κύματος και συχνότητας των  διαφόρων τμημάτων του. Παρά τις τεράστιες διαφορές στις εφαρμογές και στην  παραγωγή τους, όλα τα ηλεκτρομαγνητικά κύματα έχουν τα γενικά χαρακτηριστικά  που περιγράψαμε στην παράγραφο 2-6.
 
Εφόσον όλα διαδίδονται στο κενό με την ταχύτητα c, η  συχνότητα τους και το μήκος κύματος συνδέονται με τη σχέση
 
 
 
c=λf
 
 
 
Θα κάνουμε μια σύντομη περιγραφή των διαφόρων περιοχών του  φάσματος της ηλεκτρομαγνητικής ακτινοβολίας κατά σειρά ελαττούμενου μήκους  κύματος. Πρέπει όμως να έχουμε υπόψη μας ότι δεν υπάρχει σαφής διαχωρισμός του  κάθε τμήματος του φάσματος της ηλεκτρομαγνητικής ακτινοβολίας από τα υπόλοιπα.
 
Ραδιοκύματα. Είναι τα ηλεκτρομαγνητικά κύματα με μήκος  κύματος από 105m έως μερικά εκατοστά. Δημιουργούνται από ηλεκτρονικά κυκλώματα,  όπως τα κυκλώματα LC, και χρησιμοποιούνται στη ραδιοφωνία και την τηλεόραση.
 
Μικροκύματα. Το μήκος κύματος τους εκτείνεται από 30cm έως  1mm περίπου. Παράγονται από ηλεκτρονικά κυκλώματα. Οι φούρνοι μικροκυμάτων με  τους οποίους μαγειρεύουμε ή ζεσταίνουμε γρήγορα το φαγητό λειτουργούν με κύματα  αυτής της περιοχής. Μικροκύματα χρησιμοποιούν και τα ραντάρ.Σχ. 2.26 Το φάσμα της ηλεκτρομαγνητικής ακτινοβολίας.  Στη λεπτομέρεια φαίνεται η περιοχή του ορατού φωτός.       
Υπέρυθρα κύματα. Καλύπτουν την περιοχή από 1mm έως 7 x 10-7 m  περίπου. Τα κύματα αυτά εκπέμπονται από τα θερμά σώματα και απορροφώνται εύκολα  από τα περισσότερα υλικά. Η υπέρυθρη ακτινοβολία που απορροφάται από ένα σώμα  αυξάνει το πλάτος της ταλάντωσης των σωματιδίων από τα οποία αποτελείται,  αυξάνοντας έτσι τη θερμοκρασία του.
 
Το ορατό φως. Είναι το μέρος εκείνο της ηλεκτρομαγνητικής  ακτινοβολίας που ανιχνεύει ο ανθρώπινος οφθαλμός. Το μήκος κύματος του ορατού  φωτός κυμαίνεται από 400 nm έως 700 nm (δηλαδή από 400 x 10-9m έως 700 x  10-9m). Το ορατό φως παράγεται από την ανακατανομή των ηλεκτρονίων στα άτομα  και στα μόρια. Κάθε υποπεριοχή του ορατού φάσματος προκαλεί στον άνθρωπο την  αίσθηση κάποιου συγκεκριμένου χρώματος. Προσεγγιστικά τα μήκη κύματος των  διαφόρων χρωμάτων του ορατού φάσματος είναι:
 
700 έως                630  nm                 Ερυθρό                
 
630 έως                590  nm                 Πορτοκαλί          
 
590 έως                560  nm                 Κίτρινο 
 
560 έως                480  nm                 Πράσινο              
 
480 έως                440  nm                 Κυανό   
 
440 έως                400  nm                 Ιώδες    

Μια  ακτινοβολία που περιέχει μήκη κύματος σε μια πολύ στενή περιοχή χαρακτηρίζεται μονοχρωματική. Για παράδειγμα, μια ακτινοβολία  από 490 έως 491 nm είναι μια πράσινη μονοχρωματική αντινοβολία. Τέτοια  ακτινοβολία μπορούμε να πάρουμε με τη χρήση ειδικών πηγών ή φίλτρων. Όταν  χρησιμοποιούμε την έκφραση «μονοχρωματικό φως με μήκος κύματος 580 nm» στην  πραγματικότητα εννοούμε φως σε μια στενή περιοχή μηκών κύματος γύρω στα 580 nm.  Το απόλυτα μονοχρωματικό φως, δηλαδή το φως που αποτελείται μόνο από ένα μήκος  κύματος, αποτελεί μια εξιδανίκευση. Τα λέιζερ παράγουν φως που πλησιάζει πολύ  στο απόλυτα μονοχρωματικό.

Υπεριώδης  ακτινοβολία. Η  ακτινοβολία αυτή καλύπτει τα μήκη κύματος από 3x10-7m έως 6x10-8m περίπου. Ο Ήλιος είναι ισχυρή πηγή  υπεριώδους  ακτινοβολίας. Οι υπεριώδεις ακτίνες  είναι υπεύθυνες για το "μαύρισμα" όταν κάνουμε ηλιοθεραπεία, το  καλοκαίρι. Μεγάλες δόσεις υπεριώδουςακτινοβολίας βλάπτουν τον ανθρώπινο οργανισμό. Το μεγαλύτερο μέρος της  υπεριώδους ακτινοβολίας, που φτάνει στη Γη από τον Ήλιο απορροφάται από τα  άτομα και τα μόρια της ανώτερης ατμόσφαιρας (στρατόσφαιρα).      
Το όζον της στρατόσφαιρας, απορροφά κατά κύριο λόγο την επικίνδυνη  υπεριώδη ακτινοβολία. Σήμερα ανησυχούμε για την πιθανή καταστροφή αυτής της  προστατευτικής ασπίδας ενάντια στις υπεριώδεις ακτίνες του Ήλιου. Το όζον της  στρατόσφαιρας μειώνεται εξαιτίας εκτεταμένης χρήσης των χλωροφθορανθράκων,  ενώσεων που χρησιμοποιούνται στα ψυγεία, τα κλιματιστικά τους ψεκαστήρες και  αλλού.
 
Οι ακτίνες X (ή ακτίνες Rontgen) είναι  ηλεκτρομαγνητική ακτινοβολία με μήκη κύματος από 10-8 m έως 10-13  m περίπου. Η πιο κοινή αιτία παραγωγής ακτίνων x είναι η επιβράδυνση  ηλεκτρονίων που προσκρούουν με μεγάλη ταχύτητα σε ένα μεταλλικό στόχο. Οι  ακτίνες X χρησιμοποιούνται στην ιατρική, κυρίως για διαγνωστικούς σκοπούς  (ακτινογραφίες), και στη μελέτη των διαφόρων κρυσταλλικών δομών. Οι ακτίνες x μπορούν  να προκαλέσουν βλάβες στους ζωντανούς οργανισμούς και γι' αυτό πρέπει να  αποφεύγουμε την έκθεσή μας σ' αυτές χωρίς σοβαρό λόγο.
 
Οι ακτίνες γ. Είναι ηλεκτρομαγνητική ακτινοβολία  που εκπέμπεται από ορισμένους ραδιενεργούς πυρήνες καθώς και σε αντιδράσεις  πυρήνων και στοιχειωδών σωματιδίων ή ακόμα και κατά τη διάσπαση στοιχειωδών  σωματιδίων. Τα μήκη κύματος τους αρχίζουν από 10-10 m και φτάνουν ως  τα 10-14 m. Είναι πολύ διεισδυτικές και βλάπτουν τους οργανισμούς  που τις απορροφούν.