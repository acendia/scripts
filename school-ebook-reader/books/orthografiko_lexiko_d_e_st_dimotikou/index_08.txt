θάμνος (ο)


(Ουσιαστικό, Ο14)


(θά-μνος)

                  [αρχ. θάµνος < επίρρ. θαµὰ (= συχνά)]

πολυετές φυτό χωρίς κορμό, με μικρό ύψος και κλαδιά που φυτρώνουν χαμηλά στη βάση του: ►Η τριανταφυλλιά και η λυγαριά είναι θάμνοι.
Σύνθ.: θαμνόφυτος
Οικογ. Λέξ.: θαμνώδης
Προσδιορ.: καλλωπιστικός



θάρρος (το) 


(Ουσιαστικό, Ο37)


(θάρ-ρος, γεν. -ους, πληθ. - )

                  [αρχ. θάρρος < θάρσος]

έλλειψη φόβου, τόλμη, αποφασιστικότητα:

                ►Αντιμετωπίζει με θάρρος και γενναιότητα τις δυσκολίες της ζωής.
Αντίθ.: δειλία, φόβος, ατολμία
Συνών.: γενναιότητα, σθένος
Οικογ. Λέξ.: θαρρώ, θαρρετός, θαρρετά (επίρρ.), θαρραλέος
Προσδιορ.: μεγάλο, πατριωτικό



θαύμα (το) 


(Ουσιαστικό, Ο39)


(θαύ-μα, γεν. -ατος, πληθ. -ατα]

                  [αρχ. θαῦµα]

1. καθετί που γίνεται ξεπερνώντας τους φυσικούς νόμους και που δεν έχει λογική ή επιστημονική εξήγηση:►Το θαύμα της ανάστασης του Λαζάρου γιορτάζεται την παραμονή των Βαΐων.
2. καθετί που προκαλεί θαυμασμό και κατάπληξη: 
                ►Το αρχιτεκτονικό θαύμα της Ακρόπολης συγκινεί ολόκληρη την ανθρωπότητα.
Σύνθ.: θαυματοποιός
Οικογ. Λέξ. θαυμάζω, θαυμάσιος, θαυμασμός, θαυμαστός, θαυμαστής, θαυμαστικό (το)
Φράσεις: ►Ως εκ θαύματος (= απρόσμενα) ►Ω του θαύματος! (= προς μεγάλη έκπληξη)



θέα (η)


(Ουσιαστικό, Ο19)


(θέ-α, γεν. -ας, πληθ.-]

                  [αρχ. θέα]

1. παρατήρηση, κοίταγμα:
                ►Στη θέα του Παρθενώνα αισθάνθηκα εθνική υπερηφάνεια.
2. αυτό που βλέπουμε κοιτάζοντας από ψηλά ή από μακριά: ►Από το Σούνιο έχει κανείς ωραία θέα.
Συνών.: αντίκρισμα (1), θέαμα (2)
Σύνθ.: Αμφιθέα, Καλλιθέα, Λευκοθέα, Δωροθέα, Τερψιθέα
Οικογ. Λέξ.: θέαμα, θεατής, θέαση
Προσδιορ.: πανοραμική, μαγευτική (1, 2)



θέατρο (το)


(Ουσιαστικό, Ο34)


(θέ-α-τρο )

                  [λόγ. < αρχ. θέατρον < θεῶµαι <θέα]

1. η τέχνη με την οποία αναπαριστάνονται από ηθοποιούς πάνω στη σκηνή διάφορα γεγονότα:►Σπούδασε θέατρο και κλασική φιλολογία.
2. κλειστός ή ανοιχτός χώρος όπου παρουσιάζονται θεατρικές παραστάσεις:►Παρακολουθήσαμε μια εξαιρετική παράσταση στο αρχαίο θέατρο των Φιλίππων.
3. (μτφ.) τόπος όπου συμβαίνει κάποιο σπουδαίο γεγονός: ►Η Μακεδονία υπήρξε θέατρο πολεμικών συγκρούσεων κατά τον Α΄ Παγκόσμιο Πόλεμο.
Σύνθ.: αμφιθέατρο, θεατρόφιλος, θεατράνθρωπος, θεατρολογία
Οικογ. Λέξ.: θεατρικός, θεατρικότητα, θεατρίνος, θεατρινισμός
Προσδιορ.: αρχαίο, κλασικό, μοντέρνο, κρατικό, δημοτικό, περιφερειακό (2)
Φράσεις: ►Θέατρο σκιών (= ο Καραγκιόζης) ►Παίζω / κάνω θέατρο (=προσποιούμαι, κοροϊδεύω) ►Γίνομαι θέατρο (= γελοιοποιούμαι)



θέμα (το)


(Ουσιαστικό, Ο39)


(θέ-μα, γεν. -ατος, πληθ. -ατα]

                  [µτγν. θέµα < αρχ.τίθηµι]

1. ζήτημα, υπόθεση που μας απασχολεί:  ►Το θέμα που μας απασχόλησε ήταν η μόλυνση του περιβάλλοντος.
2. ερώτημα που δίνεται σε εξετάσεις για απάντηση: ►Το πρώτο θέμα των εξετάσεων ήταν πολύ δύσκολο.
3. (γραμμ.) το αμετάβλητο τμήμα της λέξης που δηλώνει και την κύρια σημασία: ►Στη λέξη παιδεία το θέμα είναι παιδ- και το επίθημα -εία.
Σύνθ.: θεματογραφία, θεματολογία, θεματοφύλακας, ανάθεμα
Οικογ. Λέξ.: θεματικός
Προσδιορ.: άλυτο, επίκαιρο (1, 2), ενεστωτικό (3), επίμαχο, φιλοσοφικό (1)



θεραπεύω 


(Ρήμα, Ρ2)


(ενεστ. θε-ρα-πεύ-ω, αόρ. θεράπευσα, παθ. αόρ. θεραπεύτηκα, παθ. μτχ. θεραπευμένος)

                  [αρχ. θεραπεύω <θεράπων]

1. (αμτβ.) (μέσ.) γιατρεύομαι: ►Η αρρώστια του θεραπεύεται σήμερα πιο εύκολα παρά στο παρελθόν.

2. (μτβ.) αποκαθιστώ μια ζημιά, βελτιώνω μια κατάσταση: ►Η πολιτεία προσπαθεί να θεραπεύσει τις πληγές που άφησε πίσω του ο σεισμός.
Σύνθ.: αποθεραπεύω
Συνών.: επανορθώνω (2)
Οικογ. Λέξ.: θεραπεία, θεραπευτής, θεραπευτικός, θεραπευτήριο, θεραπεύσιμος



θερίζω


(Ρήμα, Ρ4)


(ενεστ. θε-ρί-ζω, αόρ. θέρισα, παθ. αόρ. θερίστηκα, παθ. μτχ. θερισμένος)

                  [αρχ. θερίζω < θέρος (= καλοκαίρι)]

1. (μτβ.) κόβω στάχυα ή χόρτα: ►Τον Ιούνιο θερίζουμε τα σιτηρά.
2. (μτβ.) (μτφ.) απολαμβάνω τις συνέπειες της προσπάθειας που κατέβαλα:
                ►Θερίζει τους καρπούς των κόπων μιας ολόκληρης ζωής.
3. (μτβ.) (μτφ.) προκαλώ αθρόους θανάτους, εξολοθρεύω: ►Θέρισε τον εχθρό με τα πολυβόλα.
Συνών.: δρέπω (2), εξοντώνω, αφανίζω (3)

Οικογ. Λέξ.: θέρος, θερισμός, θέρισμα, θεριστής, θεριστικός



θερμός, -ή, -ό


(Επίθετο, Ε1, έμψυχα και άψυχα)


(θερ-μός)

                  [αρχ. θερµὸς]

1. που έχει υψηλή θερμοκρασία: ►Τα χελιδόνια ταξιδεύουν κάθε φθινόπωρο για τις θερμές χώρες.

2. (μτφ.) έντονος, ζωηρός, εγκάρδιος: ►Η συζήτηση που έγινε ανάμεσά μας ήταν ιδιαίτερα θερμή.
Αντίθ.: κρύος, ψυχρός, παγωμένος (1)
Συνών.: ζεστός (1, 2)
Σύνθ.: θερμοκρασία, θερμοκήπιο, θερμοσίφωνας, θερμοστάτης, θερμοπληξία, ένθερμος
Οικογ. Λέξ.: θέρμη, θερμά (επίρρ.), θερμαίνω, θερμότητα, θερμαστής, θερμάστρα
Προσδιοριζ.: επεισόδιο, υποδοχή, παράκληση, ενδιαφέρον, ευχές (οι), συγχαρητήρια (τα) (2), χώρες (1)



θέση (η) 


(Ουσιαστικό, Ο27)


(θέ-ση, γεν. -ης, -εως, πληθ. -εις)

                  [αρχ. θέσις < τίθηµι(= θέτω)]

1. το μέρος όπου βρίσκεται ή τοποθετείται κάτι:
                ►Ξαναέβαλε τα βιβλία στη θέση που βρίσκονταν.
2. το κάθισμα σε μεταφορικά μέσα, αίθουσες κ.λπ.:►Σηκώθηκε να προσφέρει τη θέση του σ’ έναν ηλικιωμένο.
3. άποψη, γνώμη: ►Οι θέσεις του για τα ζητήματα της παιδείας είναι γνωστές σε όλους.
4. κατάσταση στην οποία βρίσκεται κάποιος:
                ►Έχασε τη δουλειά του και τώρα βρίσκεται σε δύσκολη θέση.
Σύνθ.: έκθεση, σύνθεση, ανάθεση, διάθεση, μετάθεση, κατάθεση, αντίθεση, επίθεση
Οικογ. Λέξ.: θέτω
Προσδιορ.: προνομιακή (2, 4), πλεονεκτική (4), αριθμημένη (2), επίκαιρη (3)
Φράσεις: ►Κρατάω τη θέση μου (= φέρομαι με αξιοπρέπεια) ►Είμαι σε θέση να … (= μπορώ να …) ►Παίρνω θέση σε κάτι (=εκφράζω την άποψή μου)



θεσμός (ο) 


(Ουσιαστικό, Ο13)


(θε-σμός)

                  [αρχ. θεσµὸς < τίθηµι]


1. κοινωνικός ή πολιτικός οργανισμός, αναγνωρισμένος με νόμο, για την εξυπηρέτηση του κοινωνικού συνόλου: ►Ο θεσμός των δικαστηρίων έχει σκοπό την απονομή της δικαιοσύνης.

2. συνήθεια, τρόπος κοινωνικής συμπεριφοράς που τελικά καθιερώνεται, επειδή ισχύει και επαναλαμβάνεται για μεγάλο χρονικό διάστημα: ►Η γιορτή για τη λήξη του σχολικού έτους έχει γίνει θεσμός στο σχολείο μας.

Σύνθ.: θεσμοθετώ, θεσμοθέτηση, θεσμοφύλακας
Οικογ. Λέξ.: θέσμιος, θεσμικός
Προσδιορ.: αναγνωρισμένος, θεμελιώδης, φιλελεύθερος (1)



θηλυκός, -ή (-ιά), -ό


(Επίθετο, Ε1, Ε5, έμψυχα)


(θη-λυ-κός)

                  [λόγ. < ελνστ. <αρχ. θῆλυς]

αυτός που ανήκει στο φύλο που γεννά απογόνους: ►Η φοράδα είναι το θηλυκό του αλόγου.
Αντίθ.: αρσενικός
Συνών.: θήλυς
Οικογ. Λέξ.: θηλυκότητα
Φράσεις: ►Θηλυκό μυαλό(= για άνθρωπο που γεννάει πολλές ιδέες)



θήρα (η) 


(Ουσιαστικό, Ο19)


(θή-ρα, γεν. -ας, πληθ. - ]

                  [αρχ. θὴρ (= άγριο ζώο)]

κυνήγι: ►Στους Εθνικούς Δρυμούς απαγορεύεται η θήρα.
Συνών.: άγρα
Σύνθ.: βαθμοθήρας, ψηφοθήρας
Οικογ. Λέξ.: θηρεύω, θήραμα



θηρίο (και θεριό)  (το)


(Ουσιαστικό, Ο32, Ο31)


(θη-ρί-ο)

                  [αρχ. θηρίον < υποκορ. του θὴρ]

1. άγριο σαρκοφάγο ζώο: ►Το λιοντάρι και η τίγρη είναι θηρία της ζούγκλας.
2. μυθικό τέρας, στοιχειό: ►Η Λερναία Ύδρα ήταν ένα μυθικό θηρίο που το σκότωσε ο Ηρακλής.
3. (μτφ.) άνθρωπος άσπλαχνος και σκληρόκαρδος: ►Μερικές φορές συμπεριφέρεται σαν πραγματικό θηρίο.
4. άνθρωπος υγιής, δυνατός:►Πριν από λίγο καιρό ήταν άρρωστος, αλλά τώρα είναι πάλι θηρίο.
Σύνθ.: θηριοδαμαστής, θηριομαχία, μεγαθήριο, θηριοτροφείο
Οικογ. Λέξ.: θεριεύω, θέριεμα, θηριώδης, θηριωδία
Προσδιορ.: τερατόμορφο, θαλάσσιο (1, 2), μυθικό (2), μανιασμένο (3)



θησαυρός (ο) 


(Ουσιαστικό, Ο13)


(θη-σαυ-ρός)

                  [αρχ. θησαυρὸς]


1. το σύνολο πολύτιμων πραγμάτων που συγκεντρώνονται και φυλάσσονται: ►Οι θησαυροί της Βεργίνας αποτελούν ανεκτίμητο αρχαιολογικό πλούτο.
2. καθετί που υπάρχει σε αφθονία: ►Είχε στην κατοχή του έναν αμέτρητο θησαυρό παλιών βιβλίων.
3. οτιδήποτε θεωρείται ότι έχει μεγάλη αξία, σπουδαιότητα: 
                  ►Η βιβλιοθήκη του σχολείου μας είναι αληθινός θησαυρός.

Συνών.: πλούτος (2)
Σύνθ.: θησαυροφυλάκιο
Οικογ. Λέξ.: θησαυρίζω, θησαύρισμα
Προσδιορ.: αμύθητος, ανεκτίμητος, κρυμμένος, παραμυθένιος, σπάνιος (1, 2, 3)
Φράσεις: ►Άνθρακες ο θησαυρός (= διαψεύστηκαν οι ελπίδες)



θνητός, -ή, -ό


(Επίθετο, Ε1, έμψυχα)


(θνη-τός)

                  [αρχ. θνητὸς < θνήσκω]

αυτός που από τη φύση του είναι προορισμένος να πεθάνει: ►Όλοι οι άνθρωποι είμαστε θνητοί.
Αντίθ.: αθάνατος
Οικογ. Λέξ.: θνήσκω, θνησιμότητα
Φράσεις: ►Κοινός θνητός(= αυτός που δεν ανήκει σε προνομιούχα τάξη)



θρησκεία (η)


(Ουσιαστικό, Ο19)


(θρη-σκεί-α)

                  [ελνστ. θρησκεία< θρησκεύω < θρῆσκος]

1. η πίστη σε θεϊκή δύναμη και η λατρεία της: ►Πίστεψε στη διδασκαλία του Χριστού και ασπάστηκε την Ορθόδοξη Χριστιανική θρησκεία.

2. (μτφ.) καθετί που θεωρεί κάποιος ιερό: ►Η ποδοσφαιρική ομάδα που υποστηρίζει είναι γι’ αυτόν η θρησκεία του.
Σύνθ.: θρησκειολογία, θρησκόληπτος
 Οικογ. Λέξ.: θρησκεύω, θρήσκευμα, θρησκευτικός, θρησκευτικότητα
Προσδιορ.: μονοθεϊστική, πολυθεϊστική, επίσημη, μυστηριακή (1)



θύελλα (η)


(Ουσιαστικό, Ο20)


(θύ-ελ-λα) [αρχ. θύελλα]

1. δυνατός άνεμος με βροχή: 
                ►Η χθεσινή θύελλα ξερίζωσε πολλά δέντρα.
2. μεγάλη αναταραχή, σφοδρή αντίδραση: ►Τα λόγια του ξεσήκωσαν θύελλα αντιδράσεων.
Συνών.: καταιγίδα, ανεμοστρόβιλος, σίφουνας, τυφώνας (1), σύγχυση (2)
Σύνθ.: ανεμοθύελλα, χιονοθύελλα
 Οικογ. Λέξ.: θυελλώδης
Παροιμ.: ►Όποιος σπέρνει ανέμους, θερίζει θύελλες



θυμάμαι και θυμούμαι  


(Ρήμα, Ρ8)


(ενεστ. θυ-μά-μαι, αόρ. θυμήθηκα)

                  [µεσν. θυµοῦµαι <αρχ. ἐνθυµοῦµαι]

1. (μτβ.) διατηρώ στη μνήμη μου: ►Θυμάμαι πολύ καλά τα λόγια που μου είπες πριν από λίγες ημέρες.

2. (μτβ.) επαναφέρω στη μνήμη μου: ►Θυμάμαι με νοσταλγία τα παιδικά μου χρόνια. ►Θυμάμαι ότι αυτός ήταν ο καλύτερος μαθητής της τάξης μας.
Αντίθ.: ξεχνώ, λησμονώ (1, 2)
Συνών.: ενθυμούμαι (2)
Σύνθ.: αναθυμούμαι, ξαναθυμούμαι
Οικογ. Λέξ.: θύμηση, θυμητικό



θυσία (η) 


(Ουσιαστικό, Ο19)


(θυ-σί-α, γεν. -ας, πληθ. -ες, γεν. -ιών)

                  [αρχ. θυσία < θύω(= θυσιάζω)]

1. προσφορά σε θεότητα με λατρευτικό χαρακτήρα:
                ►Πολλοί αρχαίοι λαοί πρόσφεραν θυσίες στους θεούς.
2. (μτφ.) η στέρηση υλικών ή πνευματικών αγαθών για χάρη άλλου προσώπου ή για κάποιο σκοπό:
                ►Έκανε πολλές θυσίες, για να σπουδάσει τα παιδιά του.
Σύνθ.: αυτοθυσία
Οικογ. Λέξ.: θυσιάζω, θυσιαστήριο
Προσδιορ.: αιματηρή (1, 2), ανώφελη, ηρωική, οικονομική (2)
Φράσεις: ►Πάσῃ θυσίᾳ (=με κάθε τίμημα) ►Γίνομαι θυσία (= κάνω ό,τι μπορώ)