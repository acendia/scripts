ύβρις και ύβρη (η)


(Ουσιαστικό, Ο27)


(ύ-βρις, γεν. -εως, πληθ. -εις)

                  [αρχ. ὓβρις]

1. προσβολή της τιμής ή της αξιοπρέπειας κάποιου με λόγια ή πράξεις: ►Μερικές φορές αντί για επιχειρήματα χρησιμοποιεί ύβρεις.

2. (αρχαία τραγωδία) η αλαζονική συμπεριφορά που φανερώνει ασέβεια και περιφρόνηση του μέτρου και των ορίων και οδηγεί στην τιμωρία του ήρωα: ►Στην αρχαία τραγωδία η ύβρις των ηρώων τιμωρείται από τη θεά Νέμεση.
Συνών.: βρισιά (1)
Οικογ. Λέξ.: υβρίζω, υβριστής, υβριστικός
Προσδιορ.: προσβλητική, βάναυση, βλάσφημη (1)



υγεία (η)


(Ουσιαστικό, Ο19)


(υ-γεί-α, γεν. -ας, πληθ. - )

                  [µτγν. ὑγεία < αρχ. ὑγίεια]

καλή και φυσιολογική κατάσταση του οργανισμού: ►Η μεσογειακή διατροφή συμβάλλει στην καλή υγεία του οργανισμού.
Αντίθ.: αρρώστια, ασθένεια
Σύνθ.: υγειονόμος
Οικογ. Λέξ.: υγιής, υγιαίνω, υγιεινός, υγιεινή (η)
Φράσεις: ►Χαίρω άκρας υγείας (= είμαι υγιέστατος) ►Εις υγείαν / στην υγειά σας (= ευχή που χρησιμοποιούμε σε πρόποση) ►Εις άλλα με υγεία (= να μας συμβούν παρόμοια ευχάριστα γεγονότα)



υγρός, -ή, -ό


(Επίθετο, Ε1, άψυχα)


(υ-γρός)

                  [λόγ. < αρχ. ὑγρὸς]

1. που βρίσκεται σε ρευστή κατάσταση: ►Το πετρέλαιο και η βενζίνη ανήκουν στα υγρά καύσιμα.

2. βρεγμένος, μουσκεμένος, νοτισμένος:►Τα μάτια του ήταν υγρά από τη συγκίνηση.
Σύνθ.: υγροβιότοπος
Οικογ. Λέξ.: υγρό, υγραίνω, υγρασία
Φράσεις: ►(γραμμ.) Τα υγρά σύμφωνα (= το λ και το ρ) ►Υγρό πυρ (= εύφλεκτο υγρό, πολεμικό όπλο των Βυζαντινών)



ύδρευση (η)


(Ουσιαστικό, Ο28)


(ύ-δρευ-ση, γεν. -ης, -εύσεως, πληθ. - )

                  [λόγ. < ελνστ. ὓδρευσις]

τροφοδοσία μιας περιοχής με νερό:  ►Τα έργα ύδρευσης προκαλούν κυκλοφοριακά προβλήματα.
Οικογ. Λέξ.: υδρεύομαι, υδρευτικός



υδρόγειος (η)


(Ουσιαστικό, Ο29)


(υ-δρό-γει-ος)

                  [< ὓδωρ + γῆ ]

1. η γήινη σφαίρα, η Γη ►Ταξίδεψε σε ολόκληρη την υδρόγειο.

2. σφαίρα που φέρνει στην επιφάνειά της έναν πολιτικό ή γεωφυσικό χάρτη της Γης και χρησιμοποιείται ως εποπτικό μέσο διδασκαλίας: ►Στο μάθημα της Γεωγραφίας οι μαθητές βρήκαν στην υδρόγειο του σχολείου τα κράτη της βαλκανικής χερσονήσου.




υιοθετώ  


(Ρήμα, Ρ6)


(ενεστ. υι-ο-θε-τώ, αόρ. υιοθέτησα, παθ. αόρ. υιοθετήθηκα, παθ. μτχ. υιοθετημένος)

                  [µτγν. υἱοθετῶ < υἱὸς + τίθηµι]

1. (μτβ.) αναγνωρίζω επίσημα ξένο παιδί ως δικό μου: ►Πολλοί ξένοι ηθοποιοί υιοθετούν παιδιά από χώρες του Τρίτου Κόσμου.

2. (μτβ.) (μτφ.) εγκρίνω και αποδέχομαι ξένες ενέργειες ή ιδέες ως δικές μου: ►Όλοι οι καθηγητές υιοθέτησαν την πρόταση του διευθυντή για τη σχολική εκδρομή.
Οικογ. Λέξ.: υιοθεσία, υιοθέτηση



ύμνος (ο) 


(Ουσιαστικό, Ο14)


(ύ-μνος, γεν. -ου, πληθ. -οι)

                  [λόγ. < αρχ. ὓµνος]

1. άσμα που ψέλνεται προς τιμή Θεού, ήρωα ή αγίου:  ►Ο Ακάθιστος Ύμνος είναι ύμνος με ευχαριστίες προς τη Θεοτόκο.
2. τραγούδι, εγκωμιαστικό ποίημα:  ►Τον «Ύµνο εις την Ελευθερίαν» έγραψε ο Δ. Σολωμός.
3. (μτφ.) έπαινος, εγκώμιο: ►Η ποίηση του Οδυσσέα Ελύτη αποτελεί ύμνο για τον ήλιο και τη θάλασσα της Ελλάδας.
Συνών.: εξύμνηση (3)
Σύνθ.: υμνολογώ, υμνογραφία
Οικογ. Λέξ.: υμνώ, υμνητής
Προσδιορ.: τρισάγιος (1), πατριωτικός (1, 2), ομηρικός (2)
Φράσεις: ►Εθνικός Ύμνος (= σύντομο επίσημα καθιερωμένο τραγούδι εθνικής ενότητας)



υπακούω


(Ρήμα)


(ενεστ. υ-πα-κού-ω, αόρ. υπάκουσα)

                  [λόγ. < αρχ. ὑπακούω]

(μτβ.) εκτελώ την προσταγή ή συμβουλή κάποιου: ►Οι στρατιώτες υπάκουσαν αμέσως στις διαταγές του αξιωματικού τους.
Αντίθ.: απειθαρχώ
Συνών.: πειθαρχώ
Οικογ. Λέξ.: υπακοή, υπάκουος



υπάλληλος (ο) 


(Ουσιαστικό, Ο16)


(υ-πάλ-λη-λος, γεν. -ήλου, πληθ. -οι)

                  [αρχ. ὑπάλληλος]

αυτός που εκτελεί μια εργασία, η οποία, συνήθως, δεν είναι χειρωνακτική, έχει προϊστάμενο και αμείβεται με μηνιαίο μισθό:  ►Οι εκπαιδευτικοί είναι υπάλληλοι τουΥπουργείου Εθνικής Παιδείας και Θρησκευμάτων.
Σύνθ.: εμποροϋπάλληλος, εργατοϋπάλληλος
Οικογ. Λέξ.: υπαλληλία, υπαλληλικός, υπαλληλίκι (το)
Προσδιορ.: δημόσιος, ιδιωτικός, μόνιμος, ευσυνείδητος



υπαναχωρώ


(Ρήμα, Ρ6)


(ενεστ. υ-πα-να-χω-ρώ, αόρ. υπαναχώ-ρησα)

                  [λόγ. < αρχ. ὑπαναχωρῶ < ὑπὸ + ἀνὰ + χωρῶ]

(αμτβ.) επιστρέφω σε προηγούμενη θέση ή άποψη, εγκαταλείποντας κάτι που υποστήριζα προηγουμένως:  ►Έλεγε ότι θα μας βοηθήσει οικονομικά, αλλά τελικά υπαναχώρησε.
Αντίθ.: επιμένω
Συνών.: υποχωρώ, ανακαλώ, αποκηρύσσω
Οικογ. Λέξ.: υπαναχώρηση



υπεκφυγή (η) 


(Ουσιαστικό, Ο24)


(υ-πεκ-φυ-γή)

                  [λόγ. υπεκφυγὴ < υπεκφεύγω]

το να αποφεύγει κανείς με επιδέξιο τρόπο να κάνει ή να λέγει κάτι: ►Στις δύσκολες περιπτώσεις μιλάει πάντα με υπεκφυγές.
Συνών.: διαφυγή, ελιγμός

Οικογ. Λέξ.: υπεκφεύγω



υπερβάλλω  


(Ρήμα, Ρ1)


(ενεστ. υ-περ-βάλ-λω, αόρ. υπερέβαλα)

                  [λόγ. < αρχ. ὑπερβάλλω]

(αμτβ.) παρουσιάζω κάτι μεγαλύτερο ή σπουδαιότερο απ' ό,τι είναι στην πραγματικότητα: ►Δεν υπερβάλλω, όταν λέω ότι ο Νίκος είναι ήδη ένας ολοκληρωμένος επιστήμονας.
Συνών.: μεγαλοποιώ
Οικογ. Λέξ.: υπερβολή, υπερβολικός
Φράσεις: ►Υπερβάλλω τον εαυτό μου (= ξεπερνώ τον εαυτό μου) ►Υπερβάλλων ζήλος, ενθουσιασμός κ.λπ. (= υπερβολικός, υπέρμετρος)



υπέρβαση (η)


(Ουσιαστικό, Ο28)


(υπέρ-βα-ση, γεν. -ης, -άσεως, πληθ. -άσεις)

                  [αρχ. ὑπέρβασις <  ὑπερβαίνω]

το να ξεπερνάει κάποιος τα καθορισμένα ή επιτρεπόμενα όρια:  ►Η υπέρβαση του ορίου ταχύτητας τιμωρείται με την επιβολή προστίμου.
Συνών.: ξεπέρασμα

Οικογ. Λέξ.: υπερβαίνω, υπερβατικός (= που υπερβαίνει την ανθρώπινη φύση), υπερβατός (= αυτός που μπορεί κανείς να τον περάσει), υπερβατό (το)



υπερβολικός, -ή, -ό


(Επίθετο, Ε1, έμψυχα και άψυχα)


(υ-περ-βο-λι-κός)

                  [λόγ. ὑπερβολικὸς]

1. που ξεπερνάει το κανονικό και το συνηθισμένο: ►Οδηγούσε με υπερβολική ταχύτητα.

2. αυτός που μεγαλοποιεί τα πράγματα: ►Δεν τον πιστεύω, γιατί είναι πάντοτε υπερβολικός στις εκτιμήσεις του.
Αντίθ.: μέτριος, ανεκτός (1)
Συνών.: υπέρμετρος, υπερβάλλων (1, 2)
Οικογ. Λέξ.: υπερβολή, υπερβολικά (επίρρ.)
Προσδιοριζ.: απαίτηση, αξίωση, ενθουσιασμός (1)



υπερκόπωση (η)


(Ουσιαστικό, Ο28)


(υ-περ-κό-πω-ση, γεν. -ης, -ώσεως πληθ. - )

                  [λόγ. ὑπερκόπωσις]

κούραση που υπερβαίνει τα όρια της ανθρώπινης αντοχής: ►Εργαζόταν πολλές ώρες καθημερινά με αποτέλεσμα να πάθει υπερκόπωση.
Οικογ. Λέξ.: κόπωση, κοπιαστικός



υπεύθυνος, -η, -ο


(Επίθετο, Ε2, έμψυχα και άψυχα)


(υ-πεύ-θυ-νος)

                  [αρχ. ὑπεύθυνος < ὑπὸ + εὐθύνη]

1. αυτός που ευθύνεται για κάτι: ►Ο υπεύθυνος του ατυχήματος παρουσιάστηκε μόνος του στην αστυνομία.
2. αυτός που είναι επιφορτισμένος με κάτι και από τον οποίο είναι δυνατόν να ζητηθούν ευθύνες: ►Οι υπεύθυνοι ασφαλείας του αεροδρομίου ελέγχουν τους επιβάτες, πριν αυτοί επιβιβαστούν στο αεροπλάνο.
3. αυτός που ενεργεί με σοβαρότητα και σταθερότητα: ►Είναι σοβαρός και υπεύθυνος άνθρωπος και γι'αυτό τον εμπιστεύονται όλοι.
Αντίθ.: αναίτιος (1), ανεύθυνος (2, 3)
Συνών.: υπαίτιος, ένοχος (1), υπόλογος (2)
Οικογ. Λέξ.: υπεύθυνα (επίρρ.), υπευθυνότητα
Προσδιοριζ.: δήλωση, απάντηση (2), στάση (3)



ύπνος (ο) 


(Ουσιαστικό, Ο14)


(ύ-πνος, γεν. -ου, πληθ. - )

                  [αρχ. ὓπνος]

φυσιολογική κατάσταση στην οποία βρίσκεται ο οργανισμός κατά περιόδους, που χαρακτηρίζεται από ελάττωση της συνείδησης και της κινητικής κατάστασης: ►Ήταν πολύ κουρασμένος και αμέσως τον πήρε ο ύπνος.
Σύνθ.: υπνοδωμάτιο, υπνοβάτης, έξυπνος, άυπνος
Οικογ. Λέξ.: υπναράς, υπνηλία, υπνάκος
Φράσεις: ►Δε με πιάνει / κολλάει ύπνος (= έχω αϋπνίες) ►Τον έπιασα στον ύπνο (= τον αιφνιδίασα) ►Είδα στον ύπνο μου (=ονειρεύτηκα)



υποβάλλω  


(Ρήμα, Ρ1)


(ενεστ. υ-πο-βάλ-λω, αόρ. υπέβαλα, παθ. αόρ. υποβλήθηκα)

                  [λόγ. < αρχ. ὑποβάλλω]

1. (μτβ.) καταθέτω έγγραφο στην αρμόδια αρχή ή υπηρεσία: ►Υπέβαλαν αίτηση στο Δήμο, για να γίνει η παιδική χαρά της γειτονιάς. 
2. (μτβ.) εξαναγκάζω κάποιον να υποστεί κάτι: ►Ο γιατρός του τον υπέβαλε σε επιπρόσθετες ιατρικές εξετάσεις. 
3. (μτβ.) (μεσοπαθ. + σε) υφίσταμαι κάτι:►Αναγκάστηκε να υποβληθεί σε σημαντικά έξοδα, για να σπουδάσει τα παιδιά του.
Αντίθ.: αποσύρω (1)
Συνών.: υποχρεώνω (2)
Οικογ. Λέξ.: υποβολή, υποβλητικός, υποβολέας



υπογραμμίζω


(Ρήμα, Ρ4)


(ενεστ. υ-πο-γραμ-μί-ζω, αόρ. υπογράμμισα, παθ. μτχ. υπογραμμισμένος)

                  [λόγ. ὑπογραµµίζω < ὑπὸ + γραµµὴ]

1. (μτβ.) τραβώ γραμμή κάτω από λέξεις ή φράσεις ενός κειμένου:  ►Οι μαθητές υπογράμμισαν όλα τα ουσιαστικά ονόματα που βρήκαν στο μάθημα της Γλώσσας.

2. (μτβ.) (μτφ.) τονίζω ιδιαίτερα, δίνω μεγάλη σημασία σε κάτι:  ►Όλοι οι ομιλητές υπογράμμισαν ότι η σωστή διατροφή έχει μεγάλη σημασία για την υγεία. 
Συνών.: επισημαίνω, εξαίρω (2)

Οικογ. Λέξ.: υπογράμμιση



υποδέχομαι


(Ρήμα, Ρ1)


(ενεστ. υ-πο-δέ-χο-μαι, αόρ. υποδέχτη-κα)

                  [λόγ. < αρχ. ὑποδέχοµαι]

(μτβ.) προϋπαντώ, περιμένω κάποιον που έρχεται προς εμένα ή φθάνει από μακριά:  ►Το προσωπικό του σχολείου υποδέχτηκε τους μαθητές της Πρώτης τάξης με πολλή αγάπη.
Συνών.: καλωσορίζω

Οικογ. Λέξ.: υποδοχή



υπόθεση (η)


(Ουσιαστικό, Ο28)


(υ-πό-θε-ση, γεν. -ης, -έσεως , πληθ. -έσεις)

                  [αρχ. ὑπόθεσις <  ὑπὸ + τίθηµι (= θέτω)]

1. αυτό που κάποιος θεωρεί ως δεδομένο ή πραγματικό, για να οδηγηθεί σε κάποιο συμπέρασμα ή πράξη:  ►Τηλεφώνησα στο σπίτι σου, κάνοντας την υπόθεση ότι θα σε εύρισκα ακόμη εκεί.
2. το θέμα συζήτησης, έρευνας, ομιλίας, φροντίδας κ.λπ.: ►Η ειρήνη είναι υπόθεση ολόκληρης της ανθρωπότητας.
3. το περιεχόμενο, το θέμα ενός λογοτεχνικού ή κινηματογραφικού έργου: ►Μου διηγήθηκε με λίγα λόγια την υπόθεση του βιβλίου που διάβασε πρόσφατα.
4. (γλωσσ.) δευτερεύουσα υποθετική πρόταση που αποτελεί το πρώτο μέρος υποθετικού λόγου:  ►Στον υποθετικό λόγο «αν πάω στην Αθήνα, θα επισκεφτώ τη Βουλή των Ελλήνων», η πρόταση «αν πάω στην Αθήνα» είναι η υπόθεση.
Συνών.: εικασία (1), ζήτημα, πρόβλημα (2), ιστορία, σενάριο (3)
Σύνθ.: προϋπόθεση
Οικογ. Λέξ.: υποθετικός
Φράσεις: ►Κέρδισα την υπόθεση (= ευνοϊκή απόφαση του δικαστηρίου)



υποθήκη (η)


(Ουσιαστικό, Ο25)


(υ-πο-θή-κη, γεν. υποθήκη (η) -ης, πληθ. –ες)

                  [λόγ. < αρχ. ὑποθήκη < ὑποτίθηµι (= θέτω)]

1. δέσμευση περιουσίας ως εγγύηση για την εξόφληση χρέους:  ►Έβαλε υποθήκη το σπίτι του, για να πάρει δάνειο από την Τράπεζα.

2. (μτφ.) πολύτιμη συμβολή, προτροπή:  ►Οι συμβουλές του θα είναι για εμένα πολύτιμη υποθήκη σε όλη μου τη ζωή.
Σύνθ.: υποθηκοφύλακας, υποθηκοφυλακείο

Οικογ. Λέξ.: υποθηκεύω, υποθήκευση



υποκείμενο (το)


(Ουσιαστικό, Ο34)


(υ-πο-κεί-με-νο, γεν. -ένου, πληθ. -α)

                  [λόγ. < αρχ. ὑποκείµενον < ὑπόκειµαι]

1. (γραμμ.) όρος της πρότασης που φανερώνει αυτό για το οποίο γίνεται λόγος: ►Στην πρόταση «Ο ουρανός είναι γαλανός» το υποκείμενο είναι «Ο ουρανός».

2. πρόσωπο, άτομο (συνήθως υποτιμητικά):  ►Δεν κάνω παρέα με τέτοια υποκείμενα.
Οικογ. Λέξ.: υποκειμενικός, υποκειμενικά (επίρρ.), υποκειμενικότητα



υποκινώ


(Ρήμα, Ρ6)


(ενεστ. υ-πο-κι-νώ, αόρ. υποκίνησα, παθ. αόρ. υποκινήθηκα, παθ. μτχ. υποκινημένος)

                  [λόγ. < αρχ. ὑποκινῶ < ὑπὸ + κινῶ ]

(μτβ.) παρακινώ, προτρέπω κάποιον κρυφά να κάνει κάτι:  ►Αυτοί που υποκίνησαν τα επεισόδια συνελήφθησαν από την αστυνομία.
Αντίθ.: αποτρέπω
Συνών.: παροτρύνω, εξωθώ
Οικογ. Λέξ.: υποκινητής, υποκίνηση



υπολογίζω


(Ρήμα, Ρ4)


(ενεστ. υ-πο-λο-γί-ζω, αόρ. υπολόγισα, παθ. αόρ. υπολογίστηκα, παθ. μτχ. υπολογισμένος)

                  [λόγ. < αρχ. ὑπολογίζοµαι < ὑπὸ + λογίζοµαι]

1. (μτβ.) λογαριάζω: ►Υπολόγισε πόσο είναι το κόστος του πετρελαίου για το χειμώνα.
2. (μτβ.) (μτφ.) θεωρώ κάτι σπουδαίο, δίνω σημασία σε κάτι:  ►Υπολογίζω στη βοήθειά σου, για να αντιμετωπίσω τις δυσκολίες που θα συναντήσω.
3. (μτβ.) σκέφτομαι να κάνω κάτι, σχεδιάζω:  ►Το καλοκαίρι υπολογίζω να κάνω διακοπές στη Ζάκυνθο.
Σύνθ.: προϋπολογίζω

Οικογ. Λέξ.: υπολογισμός, υπολογίσιμος, υπολογιστής, υπολογιστικός



υπονομεύω 


(Ρήμα, Ρ1)


(ενεστ. υ-πο-νο-μεύ-ω, αόρ. υπονόμευσα, παθ. αόρ. υπονομεύτηκα)

                  [λόγ. < ελνστ. ὑπονοµεύω]

(μτβ.) (μτφ.) ενεργώ κρυφά και με δόλο, για να βλάψω κάποιον: ►Στο Βυζάντιο οι μεγάλοι γαιοκτήμονες υπονόμευαν την εξουσία του αυτοκράτορα.
Οικογ. Λέξ.: υπόνομος, υπονομευτής, υπονομευτικός, υπονομευτικά (επίρρ.), υπονόμευση



υποπτεύομαι


(Ρήμα, Ρ1)


(ενεστ. υ-πο-πτεύ-ο-μαι, παθ. αόρ. υποπτεύτηκα, παθ. μτχ. ενεστ. υποπτευόμενος)[λόγ. < αρχ. ὑπο-πτεύω < ποπτος]

(μτβ.) υποψιάζομαι: ►Υποπτεύομαι πως δε μου είπε όλη την αλήθεια.
Οικογ. Λέξ.: ύποπτος, υποψία



υποτυπώδης, -ης, -ες


(Επίθετο, άψυχα)


(υ-πο-τυ-πώ-δης, γεν. -ους, -ους, -ους, πληθ. -εις, -εις, -η)

                  [λόγ. < αρχ. ὑποτυπώδης < ὑποτυπῶ ]

που δεν είναι κανονικά αναπτυγμένος ή εξελιγμένος:  ►Μπορείς να κάνεις πειράματα φυσικής και σε υποτυπώδη εργαστήρια, αρκεί να έχεις κάποια απλά πράγματα, όπως πλαστελίνη, σόδα κ.λπ.
Οικογ. Λέξ.: υποτυπωδώς (επίρρ.)

Προσδιοριζ.: κατάσταση



υποχθόνιος, -α, -ο


(Επίθετο, Ε4, έμψυχα και άψυχα)


(υ-πο-χθό-νι-ος)

                  [λόγ. < αρχ. ὑποχθόνιος < ὑπὸ +χθόνιος < χθὼν, - ὸς(= γη)]

1. που βρίσκεται ή γίνεται κάτω από τη γη, υπόγειος:  ►Πριν από την έκρηξη του ηφαιστείου ακούστηκαν υποχθόνιοι κρότοι.

2. (μτφ.) ύπουλος, σκοτεινός, δόλιος: ►Στο παραμύθι υπάρχει ένας υποχθόνιος μάγος, που προσπαθεί να βάλει τους άλλους να του κάνουν όλες τις δουλειές.
Συνών.: καταχθόνιος

Οικογ. Λέξ.: υποχθόνια (επίρρ.), υποχθονίως (επίρρ.)



υποχρέωση (η) 


(Ουσιαστικό, Ο28)


(υ-πο-χρέ-ω-ση, γεν. -ης, -ώσεως, πληθ. -ώσεις)

                  [λόγ. ὑποχρέωσις < ὑποχρεώνω]

1. το να κάνει κάποιος κάτι από καθήκον ή ηθική δέσμευση:  ►Ένιωθε την υποχρέωση να φροντίσει τους ηλικιωμένους γονείς του. 

2. ευγνωμοσύνη: ►Με βοήθησε οικονομικά σε δύσκολες στιγμές και του έχω μεγάλη υποχρέωση.
Οικογ. Λέξ.: υπόχρεος, υποχρεώνω, υποχρεωτικός, υποχρεωτικά (επίρρ.)
Προσδιορ.: αμοιβαία, ηθική (1, 2), νομική, οικονομική, ανειλημμένη, οικογενειακές (οι) (1)
Φράσεις: ►Από υποχρέωση (= χωρίς πραγματικά να το θέλω) ►Έχω υποχρεώσεις (= έχω ευθύνες απέναντι στα μέλη της οικογένειάς μου)



υποχωρώ 


(Ρήμα, Ρ6)


(ενεστ. υ-πο-χω-ρώ, αόρ. υποχώρησα)

                  [αρχ. ὑποχωρῶ < ὑπὸ + χωρῶ <χῶρος]

1. (αμτβ.) μετακινούμαι προς τα πίσω, οπισθοχωρώ:  ►Οι ορειβάτες αναγκάστηκαν να υποχωρήσουν, επειδή επικρατούσε σφοδρή χιονοθύελλα.
2. (αμτβ.) παθαίνω καθίζηση, βουλιάζω: ►Το έδαφος υποχώρησε από το βάρος του φορτηγού.
3. (αμτβ.) εξασθενώ, μειώνομαι: ►Ο πυρετός άρχισε να υποχωρεί μετά τη φαρμακευτική αγωγή που ακολούθησα.
4. (αμτβ.) δεν επιμένω, συμφωνώ με τη γνώμη του άλλου, συμβιβάζομαι: ►Ύστερα από πολλές συζητήσεις υποχώρησε και δέχτηκε τις απόψεις της άλλης πλευράς.
Αντίθ.: προχωρώ (1), εμμένω (4)
Συνών.: καταρρέω (2)
Οικογ. Λέξ.: υποχώρηση, υποχωρητικός



ύφαλος (ο) 


(Ουσιαστικό, Ο16)


(ύ-φα-λος)

                  [λόγ. < αρχ. ὕφαλος< ὑπὸ + ἃλς]

βράχος του βυθού που φτάνει ως την επιφάνεια της θάλασσας ή μόλις καλύπτεται από το νερό: ►Οι ύφαλοι αποτελούν μεγάλο κίνδυνο για τα πλοία.
Σύνθ.: υφαλοκρηπίδα, υφαλοδείκτης

Φράσεις: ►Τα ύφαλα (= το μέρος του πλοίου που βρίσκεται κάτω από την επιφάνεια της θάλασσας)



ύφος (το) 


(Ουσιαστικό, Ο37)


(ύ-φος, γεν. -ους, πληθ. - )

                  [αρχ. ὓφος]

1. ο προσωπικός τρόπος με τον οποίο διατυπώνει κάποιος γραπτά ή προφορικά τις σκέψεις του: ►Κάθε λογοτέχνης έχει το δικό του ύφος στον τρόπο που γράφει.

2. η ψυχική διάθεση κάποιου που φανερώνεται στα χαρακτηριστικά του προσώπου του: ►Ετοιμαζόταν για τις καλοκαιρινές διακοπές και είχε πάρει ένα χαρούμενο ύφος.
Συνών.: έκφραση, στιλ (1)
Σύνθ.: υφολογία
Οικογ. Λέξ.: υφαίνω
Προσδιορ.: ανεπιτήδευτο, λιτό, κομψό, ρητορικό, ποιητικό (1), υπεροπτικό (2)



ύψος (το)


(Ουσιαστικό, Ο37)


(ύ-ψος, γεν. -ους, πληθ. -η)

                  [αρχ. ὓψος]

1. η κατακόρυφη απόσταση από τη βάση ενός σώματος μέχρι την κορυφή: ►Το Λαογραφικό Μουσείο της Κοζάνης είναι ένα καλαίσθητο κτίριο με μεγάλο ύψος.

2. (γεωμ.) το μήκος της καθέτου από την κορυφή ενός γεωμετρικού σχήματος ως τη βάση του: ►Σε πολλές ασκήσεις Μαθηματικών πρέπει να βρούμε το ύψος ενός τριγώνου.
Συνών.: ανάστημα (1)
Σύνθ.: υψόμετρο, υψομετρικός
Οικογ. Λέξ.: υψώνω, ύψωμα, ύψωση
Φράσεις: ►Στέκομαι στο ύψος μου (= ανταποκρίνομαι στις απαιτήσεις) ►Στάθηκε στο ύψος των περιστάσεων (= αντιμετώπισε την κατάσταση με τον κατάλληλο τρόπο) ►Ή του ύψους ή του βάθους (= για περιπτώσεις που χαρακτηρίζονται από αστάθεια)