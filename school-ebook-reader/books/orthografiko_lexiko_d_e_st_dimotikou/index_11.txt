λακωνικός, -ή, -ό


(Επίθετο, Ε2, έμψυχα και άψυχα)


(λα-κω-νι-κός)

                  [αρχ. λακωνικὸς <Λάκων]

1. που σχετίζεται με τη Λακωνία και τους Λάκωνες:  ►Εξακολουθεί να τηρεί πιστά τα λακωνικά έθιμα, παρόλο που ζει στην Αθήνα.

2. ολιγόλογος, σύντομος: ►Ο λόγος του είναι συνήθως λακωνικός και ουσιαστικός.
Αντίθ.: πολυλογάς, φλύαρος (2)
Συνών.: λιτός, επιγραμματικός, συνοπτικός (2)
Οικογ. Λέξ.: Λακωνία, λακωνίζω, λακωνισμός, λακωνικότητα



λαός (ο)


(Ουσιαστικό, Ο13)


(λα-ός)[αρχ. λαὸς]

1. το σύνολο των πολιτών ενός κράτους: ►Ο ελληνικός λαός έχει μια πανάρχαια ιστορία.

2. το σύνολο των κατοίκων μιας γεωγραφικής περιοχής, πόλης: ►Ο δήμαρχος μίλησε στο λαό της πόλης του.
Συνών.: κάτοικοι, πληθυσμός, πολίτες (1, 2)
Σύνθ.: λαογραφία, λαοθάλασσα, λαοφιλής, λαοπρόβλητος, λαοκρατία, λαοπλάνος, λαομίσητος
Οικογ. Λέξ.: λαϊκός, λαϊκότητα, λαϊκιστής, λαϊκισμός
Προσδιορ.: κυρίαρχος, ένδοξος, φιλήσυχος, προοδευτικός, περιούσιος (1, 2)



λατρεύω 


(Ρήμα, Ρ2)


(ενεστ. λα-τρεύ-ω, αόρ. λάτρεψα, παθ. αόρ. λατρεύτηκα, παθ. μτχ. λατρεμένος)

                  [αρχ. λατρεύω <λάτρις]

1. (μτβ.) σέβομαι, τιμώ το Θεό:  ►Οι αρχαίοι Έλληνες λάτρευαν τους δώδεκα θεούς του Ολύμπου.

2. (μτβ.) έχω μεγάλη αγάπη για κάποιον ή για κάτι: ►Λατρεύει την κρητική κουζίνα.
Αντίθ.: μισώ, αντιπαθώ (2)
Συνών.: υπεραγαπώ
Οικογ. Λέξ.: λάτρης, λατρεία, λατρευτός, λατρευτικός



λεία (η)


(Ουσιαστικό, Ο19)


(λεί-α, γεν. -ας, πληθ. -)

                  [αρχ. λεία]

1. ό,τι αρπάζει κανείς απ’ τους εχθρούς σε καιρό πολέμου:►Οι θησαυροί της Πόλης έγιναν λεία στα χέρια των Σταυροφόρων.

2. τα θηράματα που γίνονται τροφή σαρκοβόρων ζώων:  ►Τα ψάρια είναι η αγαπημένη λεία της αρκούδας.
Συνών.: λάφυρα (2)
Προσδιορ.: πλούσια (1)
Φράσεις: ►Εύκολη λεία (=αυτός που μπορεί εύκολα να νικηθεί)



λέξη (η) 


(Ουσιαστικό, Ο27)


(λέ-ξη, γεν. -ης, -εως, πληθ. -εις)

                  [αρχ. λέξις < λέγω]

1. σύνολο φθόγγων που εκφράζει μια έννοια:  ►Το μήνυμα που έστειλε αποτελείται από πέντε λέξεις.

2. λόγος, κουβέντα:  ►Του είπε δυο λέξεις στο αυτί και ύστερα έφυγε.
Σύνθ.: λεξιλόγιο, λεξιθηρία (= αναζήτηση και χρήση σπάνιων λέξεων), λεξιπενία (= περιορισμένος αριθμός λέξεων), λεξικογράφος (=συντάκτης λεξικού), λεξικολογία
Οικογ. Λέξ.: λέγω, λεξικό
Προσδιορ.: κλιτή, άκλιτη, δυσνόητη, άγνωστη, ποιητική, αδόκιμη (1, 2)
Φράσεις: ►Λέξη προς λέξη (= αναλυτικά) ►Λέξη κλειδί (= σημαντική λέξη) ►Επί λέξει (= ακριβώς έτσι) ►Με δυο λέξεις (= σύντομα) ►Κατά λέξη (= πιστά)



λέω και λέγω


(Ρήμα)


(ενεστ. λέ-ω, αόρ. είπα, παθ. αόρ. ειπώθηκα, λέχθηκα, παθ. μτχ. ειπωμένος)

                  [αρχ. λέγω]

1. (μτβ.) εκφράζομαι προφορικά, μιλώ:
                ► Μου είπε κάτι, αλλά δεν τον άκουσα καλά.
2. (μτβ.) διηγούμαι: 
                ►Ο παππούς μάς έλεγε αξέχαστες ιστορίες.
3. ονομάζω, αποκαλώ:
                ►Πώς σε λένε; Με λένε Μαρία.
4. (αμτβ.) (γ΄ πρόσ. λένε ή λέγεται) για κάτι που αναφέρεται ως φήμη, διαδίδεται: 
                ►Λέγεται πως θα είναι υποψήφιος Δήμαρχος. 
5. (μτβ.) προτείνω, συμβουλεύω: 
                ►Εγώ λέω να πάμε μια βόλτα, για να ξεσκάσουμε.
6. (μτβ.) εξηγώ, αναλύω: ►Θέλω να μου πεις πώς λύνεται αυτό το πρόβλημα στα μαθηματικά.
Συνών: αφηγούμαι (2)
Σύνθ.: επιλέγω, εκλέγω, συλλέγω, προλέγω, διαλέγω, αντιλέγω, ξαναλέγω
Οικογ. Λέξ.: λέξη, λεξικό, λόγος, λογικός, λόγιος, λογίζομαι
 Φράσεις: ►Τα λέω έξω απ’ τα δόντια / Λέω τα σύκα σύκα και τη σκάφη σκάφη (= μιλώ ξεκάθαρα, χωρίς φόβο) ►Τα λεγόμενα (= τα λόγια, οι απόψεις κάποιου) ►Εγώ τα λέω κι εγώ τα ακούω (= όταν τα λόγια κάποιου δε βρίσκουν απήχηση) ►Το λέει η καρδιά του (= είναι τολμηρός, γενναίος) ►Αυτό να λέγεται (= χωρίς αμφιβολία) ►Έχουμε και λέμε (= ας υπολογίσουμε)



λεωφορείο (το) 


(Ουσιαστικό, Ο32)


(λε-ω-φο-ρεί-ο, γεν. -ου, πληθ. -α)

                  [λόγ. λεωφόρος< λεὼς (= λαός) +φέρω]

αυτοκίνητο με μεγάλο αριθμό θέσεων που μεταφέρει επιβάτες:

                ►Οι μαθητές επισκέφτηκαν το μουσείο με αστικό λεωφορείο.
Σύνθ.: λεωφόρος, λεωφορειούχος, λεωφορειόδρoμος
Οικογ. Λέξ.: λεωφόρος, λεωφορειακός
Προσδιορ.: διαστημικό, υπεραστικό, ηλεκτροκίνητο



λήψη (η)


(Ουσιαστικό, Ο28)


(λή-ψη, γεν. -ης, -εως, πληθ. -εις)

                  [αρχ. λῆψις < λαµβάνω]

1. το να παίρνει κανείς κάτι: 
                ►Η λήψη μέτρων για την προστασία του περιβάλλοντος είναι απαραίτητη.
2. το να λαμβάνει μια κεραία ραδιοφωνικό ή τηλεοπτικό σήμα και να το στέλνει στη συσκευή που λειτουργεί ως δέκτης: ►Δεν είχαμε καλή λήψη εικόνας, επειδή επικρατούσαν άσχημες καιρικές συνθήκες.
Σύνθ.: δοσοληψία

Προσδιορ.: δορυφορική, τηλεοπτική, φωτογραφική, παγκόσμια (2)



λιβάδι (το)


(Ουσιαστικό, Ο36)


(λι-βά-δι, γεν. -ού, πληθ. -α)

                  [µτγν. λιβάδιον (=υγρός τόπος), υποκορ. του αρχ. λιβὰς(= πηγή)]

έκταση γης που καλύπτεται από χλόη για τη βοσκή των ζώων, βοσκότοπος:

                ►Την Άνοιξη τα λιβάδια είναι ανθισμένα.
Συνών.: βοσκοτόπι
Σύνθ.: λιβαδότοπος
Οικογ. Λέξ.: λιβαδίσιος
Προσδιορ.: καταπράσινο, ανθισμένο, φυσικό, τεχνητό



λιμάνι (το)


(Ουσιαστικό, Ο36)


(λι-μά-νι, γεν. -ού, πληθ. -α)

                  [µτγν. λιµένιον, υποκορ. του αρχ. λιµὴν]

1. φυσική ή τεχνητή διαμόρφωση παραλίας ή όχθης ποταμού ή λίμνης για την προστασία και το αγκυροβόλημα των πλοίων: ►Το καράβι έδεσε στο λιμάνι λόγω της θαλασσοταραχής.
2. (μτφ.) τόπος ή άνθρωπος στον οποίο αναζητεί κανείς ασφάλεια, καταφύγιο:
                ►Βρήκε στους συγγενείς του ένα λιμάνι γαλήνης και ηρεμίας.
Συνών.: σκάλα (1)
Σύνθ.: λιμεναρχείο, λιμενοφύλακας, μικρολίμανο
Οικογ. Λέξ.: λιμενικός, λιμενίσκος 
Προσδιορ.: φυσικό, απάνεμο, εμπορικό, διεθνές (1)



λίπος (το)


(Ουσιαστικό, Ο37)


(λί-πος, γεν. -ους, πληθ. -η)

                  [αρχ. λίπος] 


Προσοχή!


τα λίπη – η λύπη – αυτός λείπει

το πάχος, το ξίγκι: 

                ►Το κρέας από το γουρούνι είναι κάτασπρο από το λίπος.
Οικογ. Λέξ.: λιπαίνω, λιπαρός, λιπαρότητα, λίπανση, λιπαντικός, λίπωμα, λιπώδης

Προσδιορ.: ζωικό, φυτικό, μαγειρικό



λιώνω


(Ρήμα, Ρ1)


(ενεστ. λιώ-νω, αόρ. έλιωσα, παθ. αόρ. λιώθηκα, παθ. μτχ. λιωμένος)

                  [αρχ. λειῶ (= κάνω κάτι λείο) < λεῖος]

1. (μτβ.) μεταβάλλω ένα στερεό σώμα σε υγρό με τη βοήθεια θερμότητας ή με τη διάλυση: ►Ο ήλιος έλιωσε το χιόνι στα βουνά.

2. (αμτβ.) (μτφ.) κουράζομαι, διαλύομαι: ►Έλιωσε από την κούραση της εβδομάδας.
Συνών.: υγροποιώ, ρευστοποιώ, διαλύω (1)

Οικογ. Λέξ.: λιώμα, λιώσιμο 



λόγος (ο) 


(Ουσιαστικό, Ο14)


(λό-γος, γεν. -ου, πληθ. -οι

                  )[αρχ. λόγος < λέγω]

1. ομιλία, λαλιά: ►Ο λόγος διαφοροποιεί τον άνθρωπο από τα ζώα.
2. γλώσσα:
                ►Χρησιμοποιεί στις ομιλίες του σωστό λόγο.
3. υπόσχεση, εγγύηση:
                ►Έδωσα το λόγο μου και θα τον τηρήσω.
4. αιτία: ►Για ποιο λόγο δε μου μιλάς;
Σύνθ.: λογοκρίνω, λογοτεχνία, λογομαχία, λογοφέρνω, λογοδοτώ, λογοπαίγνιο, πρόλογος, κατάλογος
Οικογ. Λέξ.: λόγιος, λογικός, λογισμός
Προσδιορ.: πανηγυρικός, εγκωμιαστικός, έντεχνος (1, 2)
Φράσεις: ►Δε μου πέφτει λόγος (= δεν ανακατεύομαι) ►Μασάω τα λόγια μου (= κρύβω αυτό που θέλω να πω)
Παροιμ.: ►Μεγάλη μπουκιά φάε, μεγάλο λόγο μην πεις



λογοτεχνία (η)


(Ουσιαστικό, Ο19)


(λο-γο-τε-χνί-α)

                  [µεσν. λογοτεχνία]

1. ο καλλιεργημένος γραπτός λόγος που προσφέρει στον αναγνώστη αισθητική απόλαυση: ►Έχει διαβάσει πολλά βιβλία λογοτεχνίας στη ζωή του.

2. όλα τα λογοτεχνικά έργα μιας εποχής, μιας χώρας ή ενός είδους: ►Ο «Ερωτόκριτος» είναι ένα από τα πρώτα σημαντικά έργα της νεοελληνικής λογοτεχνίας.
Συνών: γραμματεία (2)
Σύνθ.: παραλογοτεχνία
Οικογ. Λέξ.: λογοτέχνης, λογοτεχνικός, λογοτέχνημα
Προσδιορ.: κλασική, παγκόσμια, ευρωπαϊκή, νεοελληνική, αρχαία, παραδοσιακή, σύγχρονη, παιδική (1, 2)



λύνω


(Ρήμα, Ρ1)


(λύ-νω, αόρ. έλυσα, παθ. αόρ. λύθηκα, παθ. μτχ. λυμένος)

                  [αρχ. λύω]

1. (μτβ.) ξεδένω:  ►Έλυσε τα κορδόνια των παπουτσιών του.
2. (μτβ.) ελευθερώνω, απαλλάσσω κάποιον από τα δεσμά: ►Έλυσε τα άλογα και τα άφησε να βοσκήσουν στο λιβάδι.
3. (μτβ.) καταργώ, ακυρώνω: ►Έλυσαν τη συμφωνία τους για την αγορά του αυτοκινήτου.
Αντίθ.: δένω (1)
Σύνθ.: αναλύω, καταλύω, διαλύω, παραλύω, επιλύω, απολύω, ξεδιαλύνω
Οικογ. Λέξ.: λύση, λύσιμο, λύτης, λυτός, λύτρα (τα), λυτρώνω
Φράσεις:►Λύνω και δένω (= κάνω ό,τι θέλω) ►Λύθηκα στα γέλια (= γέλασα πολύ) ►Λύθηκαν τα γόνατά μου (= παράλυσα από το φόβο) ►Λύνω τη σιωπή μου (= αποφασίζω να μιλήσω)



λύπη (η)


(Ουσιαστικό, Ο25)


(λύ-πη)

                  [αρχ. λύπη]

1. έντονο συναίσθημα, ψυχικός πόνος, θλίψη:
                ►Αισθάνθηκε μεγάλη λύπη για τον άδικο χαμό του φίλου του.
2. συμπόνια και οίκτος για κάποιον: 
                ►Νιώθει μεγάλη λύπη για τους φτωχούς και τους αδικημένους.
Αντίθ.: χαρά
Συνών: οδύνη (1), λύπηση (2)
Σύνθ.: περίλυπος
Οικογ. Λέξ.: λυπώ, λυπάμαι, λυπηρός, λύπηση, λυπητερός
Προσδιορ.: αβάσταχτη, βαθιά, πραγματική (1, 2)



λύρα (η)


(Ουσιαστικό, Ο19)


(λύ-ρα)

                  [αρχ. λύρα] 


Προσοχή!


►η λύρα (= το μουσικό όργανο) ►η λίρα (= το νόμισμα)

αρχαίο αλλά και σύγχρονο έγχορδο μουσικό όργανο: ►Η λύρα είναι το παραδοσιακό μουσικό όργανο της Κρήτης και του Πόντου.
Οικογ. Λέξ.: λυράρης, λυριτζής, λυρικός, λυρισμός

Προσδιορ.: κρητική, ποντιακή