ΠΡΩΤΕΣ ΒΟΗΘΕΙΕΣ 


9. ΠΡΩΤΕΣ ΒΟΗΘΕΙΕΣ 


9.2 Πρώτες βοήθειες






 Λέξεις – κλειδιά: 
                πρώτες βοήθειες,ψυχραιμία,
                γνώσεις,πρώτα βήματα,
                απαραίτητα τηλέφωνα
              
Στόχοι της υποενότητας είναι οι μαθητές και οι μαθήτριες: 
να αποκτήσουν ειδικές γνώσεις και δεξιότητες σχετικά με την έγκαιρη αντιμετώπιση ατυχημάτων και παροχή πρώτων βοηθειών
να χρησιμοποιούν τη σχετική ορολογία
να αποκτήσουν κριτική ικανότητα και ικανότητα στη λήψη αποφάσεων
να ενισχύσουν την αυτογνωσία τους και την προσωπικότητά τους
να συνειδητοποιήσουν την ανάγκη αλληλοβοήθειας
να αποκτήσουν κοινωνικότητα, ικανότητα συνεργασίας και ομαδικό αίσθημα.





Στην καθημερινή ζωή πολλές φορές συμβαίνουν ατυχήματα ή ξαφνικές ασθένειες που μας φέρνουν σε πολύ δύσκολη θέση. Σε αυτές τις περιπτώσεις και μέχρι να φθάσει η ιατρική βοήθεια χρειάζεται να δοθούν πρώτες βοήθειες ώστε οι πάσχοντες να διατηρηθούν στη ζωή και να μη χειροτερέψει η κατάστασή τους.



        Εικ. 9.4 Οι πρώτες βοήθειες δίνονται πριν έρθει η ιατρική βοήθεια



Τα πρώτα λεπτά σε οποιαδήποτε τέτοια περιστατικά μπορεί να είναι πολύ κρίσιμα για την υγεία του ατόμου. Γι' αυτό όσοι συνάνθρωποι του τυχαίνει να βρίσκονται γύρω του, πρέπει να κάνουν ό,τι μπορούν για να τον σώσουν αλλά και να τον τονώσουν ηθικά.


Έχει διαπιστωθεί ότι πολλές φορές όταν ο πάσχοντας έχει υψηλό ηθικό μπορεί να δώσει ο ίδιος στον εαυτό του δύναμη να αντέξει και να δυναμώσει μέχρι να αφεθεί στα χέρια των ειδικών που θα προχωρήσουν στην σωστή διάγνωση και θεραπεία.




Το άτομο που θα δώσει τις πρώτες βοήθειες θα πρέπει:
        
        
Να έχει σχετικές γνώσεις και δεξιότητες και να ξέρει τι μπορεί να κάνει ανάλογα με την περίπτωση που αντιμετωπίζει.
Να μπορεί να εκτιμήσει την κατάσταση και να πάρει τη σωστή απόφαση(π.χ. να αποφασίσει να εκκενώσει το χώρο όπου έχει συμβεί το περιστατικό).
Να είναι ψύχραιμος και να μην πανικοβληθεί σε καμιά περίπτωση (π.χ. όταν βρεθεί μπροστά στο θέαμα μιας πληγής που μπορείνα είναι αποκρουστικό).
Να μην υπερεκτιμά τις δυνατότητές του. Να είναι σίγουρος ότι ηιατρική βοήθεια είναι κοντά και ότι απλά προσφέρει ό,τι καλύτερο μπορεί.




        Εικ. 9.5 Είναι πιο εύκολο να αντιμετωπίσουμε τη δυσκολία όταν διατηρούμε την ψυχραιμία μας και δεν πανικοβαλλόμαστε



Να δημιουργήσει ατμόσφαιρα εμπιστοσύνης και ασφάλειας στον ασθενή.
Να επιστρατεύσει όλη του την αγάπη και τη συμπαράσταση για τον ασθενή που υποφέρει εκείνη τη στιγμή.


Οι γνώσεις Πρώτων Βοηθειών αποκτώνται με ειδικά μαθήματα στα οποία ο εκπαιδευόμενος θα πρέπει να επανεξετάζεται και να ενημερώνεται για τις καινούργιες τεχνικές. Τέτοια μαθήματα προσφέρει δωρεάν ο Ερυθρός Σταυρός.




Ποιες πρέπει να είναι οι πρώτες ενέργειες που θα γίνουν σε μια δύσκολη περίπτωση;


Αν μπορείτε, αναλάβετε την ευθύνη του «αρχηγού». Αλλιώς βοηθήστε όποιον άλλον έχει τη δυνατότητα να αναλάβει δράση.
Διώξτε τους περίεργους που μπορεί να βρίσκονται στον τόπο του ατυχήματος. Ο ανθρώπινος πόνος δεν μπορεί να γίνεται δημόσιο θέαμα.
Κάντε χώρο γύρω από τον πάσχοντα και βοηθήστε τον να πάρει αέρα. Αν χρειάζεται βγάλε ή ξεκουμπώστε του κάποια ρούχα που μπορεί να τον δυσκολεύουν στην αναπνοή.
Παρατηρήστε γρήγορα και ήρεμα τι συνέβη.
Ανακαλύψτε τους ενδεχόμενους κινδύνους για σας και τον πάσχοντα.
Αν είναι βαριά τραυματισμένος μην τον μετακινήσετε.
Μην τον τραντάζετε και φυσικά μην τον χαστουκίζετε για να συνέλθει αν είναι αναίσθητος.
Ειδοποιήστε ΑΜΕΣΩΣ την αρμόδια υπηρεσία που μπορεί να βοηθήσει (ασθενοφόρο, ΕΚΑΒ, αστυνομία) και αν μπορείτε κάποιους συγγενείς του ασθενή-πάσχοντα.





ΔΩΣΤΕ ΕΠΕΙΓΟΝΤΩΣ ΒΟΗΘΕΙΑ 

          ΠΡΩΤΑ ΒΗΜΑΤΑ:


Ελέγξτε αν ο πάσχων - ασθενής:


έχει τις αισθήσεις του
έχει ανοιχτές τις αναπνευστικές οδούς του
αναπνέει
έχει σφυγμό.


Αυτά θα σας βοηθήσουν να κρίνετε την κατάσταση του πάσχοντα και να αποφασίσετε για το μέγεθος της βοήθειας που θα ζητήσετε.



Τι μπορούμε να κάνουμε:
        Όταν υπάρχει αιμορραγία:

Προσπαθούμε να τη σταματήσουμε τοποθετώντας και πιέζοντας πάνω στην πληγή αποστειρωμένη γάζα ή ένα καθαρό πανί.
Υψώνουμε το σημείο που αιμορραγεί ψηλά, πάνω από το επίπεδο της καρδιάς.
Καλύπτουμε την πληγή με αποστειρωμένο επίδεσμο πλατύτερο από αυτήν, επιδένουμε το τραύμα όχι όμως πολύ σφιχτά για να μη σταματήσει η κυκλοφορία του αίματος συνεχίζοντας να κρατάμε το σημείο της πληγής ψηλά.
Όταν τρέχει αίμα από τη μύτη την κλείνουμε σφιχτά με τα δάχτυλα για 10 λεπτά και κρατάμε το κεφάλι γερμένο προς τα μπρος. Τοποθετούμε στο μέτωπο μια παγκάκιστη ή ένα σακουλάκι με παγάκια. Δε βάζουμε γάζες ή βαμβάκι μέσα στη μύτη.



        Εικ. 9.6 Δένουμε με αποστειρωμένη γάζα την πληγή που αιμορραγεί


Όταν έχουμε λιποθυμίες:


Ανεβάζουμε τα πόδια του για να βελτιωθεί η ροη του αίματος στον εγκέφαλο.
Χαλαρώνουμε τα σφικτά ρούχα του.
Δροσίζουμε τον ασθενή κάνοντάς του αέρα.




Πνίξιμο:


Ενθαρρύνουμε τον πάσχοντα να βήξει.
Του δίνουμε 5 χτυπήματα στην πλάτη.
Σπρώχνουμε πιέζοντας στο στέρνο πέντε φορές (τεχνητός βήχας).
Ελέγχουμε το στόμα του.
Σπρώχνουμε, πιέζοντας την κοιλιά πέντε φορές.
Ελέγχουμε και πάλι το στόμα του.
Επαναλαμβάνουμε τον κύκλο.




Έγκαυμα:


Σταματάμε τη διαδικασία καψίματος.
Δροσίζουμε με κρύο νερό για τουλάχιστον δέκα λεπτά την περιοχή που πάσχει.
Βγάζουμε τα ρούχα, αν υπάρχουν, από την περιοχή που πάσχει, όταν πια αυτή έχει κρυώσει, και αν ο πόνος επιμένει ξαναρχίζουμε.
Κόβουμε περιφερειακά όποιο κομμάτι ρούχο είναι κολλημένο στο δέρμα.
Δεν αγγίζουμε το έγκαυμα και δε σπάμε καμιά φουσκάλα.




Έγκαυμα από τον Ήλιο:


Μετακινούμε τον πάσχοντα στη σκιά η τον πηγαίνουμε σε ένα δροσερό δωμάτιο και του δίνουμε ένα κρύο ρόφημα.
Αλείφουμε την περιοχή που πάσχει με κρέμα ειδική για έγκαυμα για να μαλακώσει το δέρμα.




Κατάγματα: π.χ. στο πόδι


Υποστηρίζουμε το πόδι στις αρθρώσεις πάνω και κάτω από το τραύμα.
Σταθεροποιούμε το τραυματισμένο πόδι με «φάσκιωμα». Τοποθετούμε μια τυλιγμένη πετσέτα από την έξω πλευρά του τραυματισμένου μέλους και μια ανάμεσα στα πόδια του.
Το διατηρούμε ζεστό.




Κατάγματα: π.χ. στο βραχίονα


Τοποθετούμε το βραχίονα διαγώνια στο στέρνο.
Ζητάμε από τον πάσχοντα να υποστηρίξει το τραυματισμένο μέλος.
Τοποθετούμε γύρω από το τραύμα φασκιώματα φτιαγμένα από πετσέτες.
Υποστηρίζουμε το τραύμα με έναν επίδεσμο δεμένο σαν θηλιά κρεμασμένο από το λαιμό.




Στραμπούληγμα αστραγάλου:


Σηκώνουμε και υποστηρίζουμε το πόδι για να ελαχιστοποιήσουμε το πρήξιμο.
Βγάζουμε κάλτσα και παπούτσι.
Εφαρμόζουμε μια κρύα κομπρέσα και κρατάμε τον αστράγαλο ανυψωμένο
Τυλίγουμε με βαμβακερό επίδεσμο.
Τον δένουμε σταθερά στη θέση του.




Δηλητηριάσεις:


Προσπαθούμε να εντοπίσουμε την αιτία της δηλητηρίασης. Μπορεί να είναι από χημικό, φάρμακο, απορρυπαντικό η και αλκοόλ. Αν μπορούμε κρατάμε το μπουκάλι για να το δείξουμε όταν μας ζητηθεί.
Σκουπίζουμε το στόμα και τη γύρω περιοχή από τα υπολείμματα που μπορεί να υπάρχουν
Δίνουμε λίγο νερό η γάλα.
Ειδοποιούμε γρήγορα για ιατρική βοήθεια και τηλεφωνούμε στο Κέντρο Δηλητηριάσεων
ΔΕΝ προκαλούμε με κανένα τρόπο εμετό γιατί μπορεί να δημιουργήσουμε σοβαρότερο πρόβλημα.



        Εικ. 9.7 Δηλητηριάσεις παθαίνουν συνήθως τα μικρά παιδιά όταν καταπίνουν αφύλακτα φάρμακα και απορρυπαντικά


Δαγκώματα και τσιμπήματα:


Αν πρόκειται για επιπόλαιο δάγκωμα από ζώο πλένουμε την πληγή με τρεχούμενο νερό και σαπούνι και καλύπτουμε με γάζα ή αποστειρωμένο μικρό επίδεσμο.
Αν το δάγκωμα είναι μεγαλύτερο και υπάρχει αιμορραγία, πιέζουμε την πληγή με καθαρό επίδεσμο προσπαθώντας να σταματήσουμε την αιμορραγία, σηκώνουμε ψηλά το πληγωμένο μέλος και δένουμε σφιχτά την πληγή. Ειδοποιούμε ιατρική βοήθεια
Αν το δάγκωμα έγινε από κατοικίδιο ζώο, φροντίζουμε να μάθουμε το τηλέφωνο του ιδιοκτήτη του καθώς και στοιχεία για το ζώο, όπως αν έχει κάνει εμβόλια και αν έχει εξεταστεί από γιατρό.
Αν πρόκειται για τσίμπημα από έντομα (μέλισσες, σφήκες,σκορπιούς, αράχνες και τσούχτρες) αλείφουμε την περιοχή με ειδική αλοιφή ή αμμωνία και τοποθετούμε πάνω στο σημείο του τσιμπήματος κρύα κομπρέσα για να ανακουφιστεί ο πόνος.
Είναι σημαντικό να ξέρουμε αν ο ασθενής έχει αλλεργία στα τσιμπήματα των εντόμων. Τότε πρέπει οπωσδήποτε να τον πάμε όσο γίνεται πιο γρήγορα στο γιατρό ή στο νοσοκομείο γιατί κινδυνεύει η ζωή του.



        Εικ. 9.8 Τα κατοικίδια ζώα πρέπει να κάνουν εμβόλια στον κτηνίατρο


Δαγκώματα από φίδι:


Ξαπλώνουμε το θύμα, ώστε το δάγκωμα να είναι χαμηλότερα από την καρδιά.
Ακινητοποιούμε το θύμα. Παίρνουμε ένα κομμάτι ύφασμα και το δένουμε περίπου 10 εκατοστά πάνω από το δάγκωμα, με κατεύθυνση προς την καρδιά.
Μεταφέρουμε το θύμα στο πλησιέστερο νοσοκομείο.



        Εικ. 9.9 Όταν περπατάμε στους αγρούς χωρίς ψηλές μπότες είναι επικίνδυνο να μας δαγκώσει φίδι