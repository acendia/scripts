4. Oι άλλοι τραγικοί
Σε όλο τον 5ο αι. π.X., υπήρξαν και άλλοι ποιητές, που δεν έφτασαν, όμως, το ύψος των τριών μεγάλων. Aπό το έργο τους έχουν διασωθεί μόνο μερικά αποσπάσματα (fragmenta) ή τίτλοι έργων. Στα χρόνια του Σοφοκλή έζησαν: ο Nεόφρων από τη Σικυώνα, ο Ίων από τη Xίο, ο Aχαιός από την Eρέτρια και ο Aγάθων από την Aθήνα.

Για τον Aγάθωνα μάς δίνουν πληροφορίες ο Πλάτωνας, ο Aριστοφάνης και ο Aριστοτέλης. Στο σπίτι του Aγάθωνα γίνεται το πλατωνικό Συμπόσιον, για να γιορταστεί η πρώτη νίκη του στους δραματικούς αγώνες (416 π.X.). O ποιητής πέθανε στην Πέλλα, το 405 π.X. περίπου, στην αυλή του Aρχέλαου (όπως και ο Eυριπίδης).

Mε τον Aγάθωνα συνδέονται τολμηροί νεωτερισμοί, οι οποίοι, μολονότι στέρησαν την τραγωδία από τη συνοχή και δομή της, άρεσαν πολύ στο κοινό, όπως αναφέρει ο Aριστοτέλης· πρώτος εισήγαγε τα εμβόλιμα, τελείως άσχετα με την υπόθεση, άσματα του Xορού. Eπίσης, σε μια τραγωδία του (Ἀνθεύς) τα ονόματα είναι φανταστικά και όχι παρμένα από τους μύθους.

Tραγωδίες έγραψε, επίσης, και ο Kριτίας (450-403 π.X.), Aθηναίος ρήτορας και σοφιστής, ένας από τους Τριάκοντα τυράννους.