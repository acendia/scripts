Ξ 



Ξ, ξ, ξεῖ & ξῖ, τὸ ΟΥΣΙΑΣΤΙΚΟ


το δέκατο τέταρτο γράμμα του ελληνικού 
          αλφαβήτου.

ως αριθμητικό σύμβολο: ξ΄ = 60, αλλά ͵ξ = 60.000. 





ξεναγέω -ῶ ΡΗΜΑ



1. είμαι ξεναγός, δηλαδή αρχηγός 
            μισθοφόρων: Ἡριππίδας ἐξενάγει τοῦ ξενικοῦ = ο Ηρ.
            ήταν αρχηγός του μισθοφορικού στρατού. 


2. οδηγώ κάποιον στα αξιοθέατα μιας πόλης. 



 ξεναγός «αρχηγός των μισθοφόρων». 



ΝΕ ξεναγώ (με τη σημ. 2). 



[παράγ. λ. ξεναγός + -έω].






ξενηλασία, -ας, ἡ ΟΥΣΙΑΣΤΙΚΟ



στη Σπάρτη η απομάκρυνση των ξένων από
            την πόλη: τὴν πόλιν κοινὴν παρέχομεν, καὶ
            οὐκ ἔστιν ὅτε ξενηλασίαις ἀπείργομέν τινα ἢ
            μαθήματος ἢ θεάματος = την πόλη την έχουμε
            ανοιχτή για όλους και ποτέ δεν εμποδίζουμε
            κανέναν, απομακρύνοντάς τον από την 
            πόλη, να μάθει ή να δει κάτι. 



 ξενηλατέω «διώχνω έναν ξένο από την 
              πόλη». 



ΝΕ ξενηλασία (λόγ.). 



[παράγ. λ. του ξενηλατέω -ῶ < παράγ. λ. ξενηλάτης + -έω].






ξενία, -ας, ἡ ΟΥΣΙΑΣΤΙΚΟ



1. φιλοξενία: ἦλθεν ἐπὶ ξενίαν = ήρθε ως 
            φιλοξενούμενος, ως φίλος. 


2. φιλικός δεσμός ή συνθήκη μεταξύ δύο 
            κρατών ή ενός κράτους και ενός προσώπου: τὰς
            παλαιὰς ξενίας ἀνανεούμεθα = ανανεώνουμε,
            αναθερμαίνουμε, τις παλιές σχέσεις ανάμεσα
            στα κράτη μας. 


3. το status του ξένου, τα μειωμένα 
            δικαιώματα που είχε ο ξένος σε σχέση με τα πλήρη
            δικαιώματα που είχε ο πολίτης. γραφὴ ξενίας = δίωξη εναντίον ξένου που οικειοποιήθηκε
            δικαιώματα που ανήκαν σε πολίτη. 



[παράγ. λ. ξένος + -ία].






ξενίζω ΡΗΜΑ


υποδέχομαι ή περιποιούμαι κάποιον, τον 
          φιλοξενώ: ξενίζω τινὰ πολλοῖς ἀγαθοῖς = 
          προσφέρω πολλά δώρα στο φιλοξενούμενό μου.
          

 παράγ. ξενισμός, ξένισις. 



ΝΕ ξενίζω «παραθέτω τιμητικό γεύμα κτλ.». 



[παράγ. λ. ξένος + παρ. επίθ. -ίζω].






ξενικός, -ὴ & -ός, -ὸν ΕΠΙΘΕΤΟ



1. αυτός που ταιριάζει ή που ανήκει σε ξένο: ξενικὴ βοήθεια = βοήθεια που προσφέρουν οι ξένοι. 


τὰ ξενικὰ οι φόροι που πλήρωναν οι ξένοι
              στην Αθήνα. 
τὸ ξενικὸν το σύνολο των ξένων ή το 
              δικαστήριο για τους ξένους. 


2. ξένος στρατιώτης ή ξένο πλοίο που 
            υπηρετεί σε μια πόλη ή χώρα: ξενικαὶ νῆες = ξένα
            πλοία (με μισθοφόρους). 


ως ουσιαστικό τὸ ξενικὸν μισθοφορικός 
              στρατός. 


3. γενικά ξένος: ξενικά ὀνόματα = λέξεις ξένης
            (μη αττικής) διαλέκτου. 


ΝΕ ξενικός (με τη σημ. 1). 



[ξένος + παρ. επίθ. επίθ. -ικός].






ξένιος, -ία & -ιος, -ιον ΕΠΙΘΕΤΟ



1. αυτός που έχει σχέση με φιλοξενούμενο ή
            με τη φιλοξενία: ξένιος Ζεύς = ο Δίας, ο 
            προστάτης της φιλοξενίας. 


2. στον πληθ. του ουδετ. τὰ ξένια τα δώρα που
            προσφέρει ο οικοδεσπότης στο 
            φιλοξενούμενό του ή κάποιος στο φίλο του: τὰ παρ' ἡμῶν
            ξένια ἐδέξατο = δέχθηκε τα δώρα που του
            προσφέραμε εμείς. 


3. ξένος: ἐπὶ ξενίας (δηλ. γῆς) = σε κάποιον
            ξένο τόπο. 


ΝΕ (στην έκφραση) ξένιος Δίας. 



[παράγ. λ. ξένος + -ιος].






ξένισις, -εως, ἡ ΟΥΣΙΑΣΤΙΚΟ


η περιποίηση φιλοξενούμενου ή ξένου που
          έρχεται στην πόλη μου, φιλοξενία.


[παράγ. λ. ξενίζω + -σις].






ξενιτεύω ΡΗΜΑ


στη μέση φωνή ξενιτεύομαι υπηρετώ ως 
          μισθοφόρος σε ξένη δύναμη.

ΝΕ ξενιτεύομαι «αναχωρώ ή βρίσκομαι σε
            ξένη χώρα». 



[ξένος + -ιτ-εύομαι > ξενιτεύομαι αναλογικά
              προς το πολίτης - πολιτεύομαι· το ξενιτεία είναι νεότερο].






ξένος, -η, -ον ΕΠΙΘΕΤΟ



1. φιλοξενούμενος, φίλος συνδεδεμένος με 
            κάποιον μέσω δεσμού ή συνθήκης ξενίας. 


2. άνθρωπος από ξένη χώρα, ξένος. 


προσφώνηση ὦ ξένε = κύριε ή φίλε. 


3. μισθοφόρος: εἰ μισθῷ μείζονι πειρῷντο 
            ἡμῶν ὑπολαβεῖν τοὺς ξένους τῶν ναυτῶν = αν
            προσπαθούσαν να πάρουν από μας όσους 
            από τους ναύτες είναι μισθοφόροι, δίνοντάς
            τους μεγαλύτερο μισθό. 


4. ξένος προς κάτι, αυτός που αγνοεί κάτι: ξένως ἔχω τῆς ἐνδάθε λέξεως = μου είναι ξένος
            ο τρόπος έκφρασης που χρησιμοποιείται εδώ
            (στα δικαστήρια· το είπε ο Σωκράτης στην 
            απολογία του). 


5. παράξενος. 



 παράγ. ξενικός, ξένιος, ξενιτεύω, ξενών, σύνθ. ξενοτρόφος. 



ΝΕ ξένος (με τις σημ. 2 και 4). 



[μαρτυρείται ως ξένFος, αβέβ. ετυμ., ίσως
              αρχική ρίζα *ghos-tis, πβ. λατ. hostis].






ξενόω -ῶ ΡΗΜΑ




Παρατ.
ἐξένουν


Μέλλ.
ξενώσω


Μέσ. μέλλ. με παθ. σημ.
ξενώσομαι


Παθ. αόρ.
ἐξενώθην


Παθ. παρακ.
ἐξένωμαι



συνήθως στην παθ. φωνή ξενοῦμαι 


1. δημιουργώ συνθήκη φιλίας με κάποιον: ...τότε ἐξενώθησαν ὑμῖν οἱ πρόγονοι ἡμῶν =
            τότε δημιούργησαν με σας φιλικές σχέσεις οι
            πρόγονοί μας. 


2. φιλοξενούμαι: ξενοῦνται αὐτῷ = 
            φιλοξενούνται από αυτόν. 



 παράγ. ξένωσις. 




[παράγ. λ. ξένος + -όω].






ξυλεύω ΡΗΜΑ


μέση φωνή ξυλεύομαι κόβω ξύλα για δική μου
          χρήση.

παροιμία δρυὸς πεσούσης πᾶς ἀνὴρ ξυλεύεται ( δρῦς). 


ΝΕ ξυλεύομαι (λόγ.). 



[παράγ. λ. ξύλον + παρ. επίθ. -εύω].






ξυλίζομαι ΡΗΜΑ


μαζεύω ξύλα.


[παράγ. λ. ξύλον + παρ. επίθ. -ίζομαι].






ξύλον, -ου, τὸ ΟΥΣΙΑΣΤΙΚΟ



1. κομμάτι ξύλου για διάφορες χρήσεις: ξύλα
            ναυπηγήσιμα = ξύλα για κατασκευή πλοίων. 


2. διάφορα ξύλινα αντικείμενα (όπως π.χ. ρόπαλο, ραβδί, όργανα βασανισμού κτλ.). 


3. όργανο με το οποίο τιμωρούσαν τους
            κακούργους. Μπορούσε να είναι: α. ξύλινος 
            βαρύς κλοιός που τον τοποθετούσαν στον 
            αυχένα του τιμωρημένου. β. ξύλινα ποδόδεσμα 
            μέσα στα οποία κλείνονταν τα πόδια του. γ. αγχόνη. δ. σταυρός: ἐπὶ ξύλου ἐκρέμασαν
            (τὸν Ἰησοῦν) = κρέμασαν τον Ιησού στο
            σταυρό. 


4. δέντρο: ὄρος δασὺ μεγάλοις ξύλοις = 
            βουνό κατάφυτο από μεγάλα δέντρα. 



 παράγ. ξυλικός, ξυλίζομαι, ξυλεύω,   
              ξύλινος, ξυλόω -ῶ, σύνθ. ξυλουργός, ξυλοκόπος. 



ΝΕ ξύλο (με τη σημ. 1). 



[*κσυλ-ον, μάλλον ομόρρ. με ὕλη, σέλμα].






ξὺν  σύν.






ξυρέω -ῶ & ξυράω -ῶ 




Μέλλ.
ξυρήσω


Μέσ. μέλλ.
ξυρήσομαι


Παθ. μέλλ.
ξυρηθήσομαι


Μέσ. & παθ.
                παρακ.
ἐξύρημαι



1. ξυρίζω: ξυρῶ τὴν κεφαλὴν/τὰς τρίχας = 
            ξυρίζω το κεφάλι/τα μαλλιά. 


παροιμία: ἐπιχειρῶ ξυρεῖν λέοντα = 
              επιχειρώ να κουρέψω ένα λιοντάρι (δηλαδή   
              επιχειρώ κάτι πολύ δύσκολο). 


2. μέση και παθ. φωνή ξυροῦμαι ξυρίζομαι ή με  
            ξυρίζουν: ἐξυρημένος τὴν κεφαλήν = με 
            ξυρισμένο κεφάλι. 


ΝΕ ξυρίζω (με τη σημ. 1). 



[παράγ. λ. ξυρόν + -έω]. 






ξυρόν, -οῦ, τὸ ΟΥΣΙΑΣΤΙΚΟ


ξυράφι.

έκφραση ἐπὶ ξυροῦ ἵσταται ἀκμῆς = κάτι
              βρίσκεται στην κόψη του ξυραφιού (δηλαδή
              η κατάσταση είναι επικίνδυνη και αβέβαιη). 



 παράγ. ξυρέω -ῶ, σύνθ. ξυροφορέω -ῶ. 



ΝΕ μόνο στη φρ. επί ξυρού ακμής. 



[παράγ. λ. ξύ-ω + παρ. επίθ. -ρόν, ακριβές 
              αντίστοιχο του αρχ. ινδ. ksura-].






ξύω ΡΗΜΑ




Αόρ.
ἔξυσα


Μέσ. αόρ.
ἐξυσάμην


Παθ. αόρ.
ἐξύσθην



ξύνω κάτι, το κάνω λείο και, γενικά, λεπτό,
            κομψό. 


μέση φωνή ξύομαι: παλτὸν ξύομαι = 
              κατασκευάζω ακόντιο για δική μου χρήση. 



 παράγ. ξύσμα/ξῦσμα, ξυστήρ, ξυστόν, 
              ξυρόν. 



ΝΕ ξύνω. 



[ομόρρ. με ξαίνω].