ΤΡΙΤΟ ΚΕΦΑΛΑΙΟ 
 ΜΕΡΙΚΕΣ ΠΑΡΑΤΗΡΗΣΕΙΣ ΣΤΗ ΧΡΗΣΗ ΤΩΝ 	ΑΝΤΩΝΥΜΙΩΝ 


α´) Προσωπικές, κτητικές (§ 56 και § 57). 


 150. 1) Οι πλάγιες        πτώσεις των προσωπικών αντωνυμιών του        α´ και του β´ προσώπου χρησιμοποιούνται        και για να δηλωθεί αυτοπάθεια: laudo me        επαινώ τον εαυτό μου - laudatis vos επαινείτε (υμάς αυτούς) τον εαυτό σας. 


 2) Η προσωπική αντωνυμία του γ´ προσώπου        (sui, sibi, se), καθώς και η κτητική του γ´        προσώπου (suus, sua, suum) χρησιμοποιούνται        μόνο για άμεση ή έμμεση αυτοπάθεια: Aiax        gladio se interfēcit (ο Αίας ξίφει εαυτόν        απέκτεινε =) ο Αίας με ξίφος σκότωσε τον        εαυτό του- sua pauci vitia cernunt λίγοι βλέπουν τα        δικά τους ελαττώματα∙ Athenienses Socratem capitis        damnaverunt, quod filios suos corrumperet οι Αθηναίοι        καταδίκασαν το Σωκράτη σε θάνατο,        επειδή διέφθειρε τα παιδιά τους. 


 3) Η αιτιατική του πληθυντικού των        προσωπικών αντωνυμιών (nos, vos, se) με την        πρόθεση inter χρησιμοποιείται για να        δηλωθεί και αλληλοπάθεια: furtim inter se        aspiciebant κρυφά προσέβλεπαν ο ένας τον άλλο        (αλλήλους). 


Σημείωση.Η αλληλοπάθεια στη Λατινική        εκφράζεται ακόμη ως εξής:        χρησιμοποιείται δυο φορές το σχετικό        όνομα ή η αντωνυμία alter (για δύο πρόσωπα) ή η alius (για πολλά), πρώτα σε ονομαστική        (ως υποκείμενο), έπειτα σε μια από τις        πλάγιες πτώσεις, όποια δηλ. απαιτεί η        σύνταξη της προτάσεως: manus manum lavat (πρβ.        χειρ χείρα νίπτει) alter alterum adiuvat        βοηθούσαν αλλήλους = ο ένας βοηθάει τον        άλλο· alius alium increpabant επέπλητταν ο άλλος        τον άλλο (αλλήλους), (πβ. νεοελλ.        κατηγορεί ο ένας τον άλλο). 


 β´) Δεικτικές, οριστικές (§ 58 και § 59). 


 151. 1) Η δεικτική        αντωνυμία iste αναφέρεται κανονικά στο β´        πρόσωπο. (Για το λόγο αυτό πολλές φορές        συνοδεύεται και από την κτητική        αντωνυμία tuus): ista vox αυτή η φωνή (σου)∙ iste        furor tuus αυτή η μανία σου. 


 2) Η αντωνυμία is (ea, id) χρησιμοποιείται        κανονικά όταν θέλουμε να δείξουμε κάτι        που ειπώθηκε (ή πρόκειται να ειπωθεί ή        να διασαφηθεί με προσδιοριστική        αναφορική πρόταση), δηλ. «επί νοητής        δείξεως»: apud Helvetios longe nobilissimus fuit Orgetŏrix∙ is        coniurationem fecit στους Ελβετούς πάρα πολύ        ευγενικός ήταν ο Οργέτοριξ∙ αυτός έκαμε        συνωμοσία, divitissimus est is, qui paucis contentus est        πλουσιότατος είναι εκείνος, ο οποίος        είναι ευχαριστημένος με τα λίγα (βλ. §        124). 


 Η ανωτέρω χρήση της is έκαμε ώστε στις        πλάγιες πτώσεις να λαμβάνεται ως        επαναληπτική: Deum agnoscis ex operibus eius το θεό        αναγνωρίζεις από τα έργα του. 


Σημείωση.Ύστερα από την is μπορεί να        ακολουθεί πρόταση που εκφέρεται με        υποτακτική, αναφορική αποτελεσματική (εισάγεται με το qui) ή καθαρά        αποτελεσματική (εισάγεται με το ut),        οπότε η is ισοδυναμεί με την talis (τέτοιος): non is sum, qui (= ut) terrear δεν είμαι τέτοιος,        ώστε να φοβούμαι. 


 γ´) Αόριστες (§ 62). 





 152. Από τις διάφορες αόριστες        αντωνυμίες της Λατινικής, που        αντίστοιχή τους στην ελληνική είναι η        τις (= κάποιος), 


 1) η quidam (§ 62, 5)        χρησιμοποιείται, όταν πρόκειται για        πρόσωπο ή πράγμα που δε θέλει ή δεν        μπορεί να κατονομάσει αυτός που μιλάει:        quaedam bestiolae unum diem vivunt μερικά ζωύφια ζουν        μια ημέρα (βλ. § 149, 3). Perses quidam Πέρσης τις (=        κάποιος Πέρσης). 


 2) η aliquis (επιθετικούς aliqui, § 62,        2) και η quispiam (§ 62, 3) χρησιμοποιούνται        κανονικά σε καταφατικές προτάσεις, ενώ        η quisquam και η ullus (§ 62, 4) μόνο σε        αρνητικές, ή καταφατικές ερωτηματικές        που ισοδυναμούν με αρνητικές: dicat quispiam (είποι τις αν) μπορεί να ειπεί κάποιος∙        sine ulla spe pacis donum redierunt γύρισαν στην        πατρίδα χωρίς καμιά ελπίδα ειρήνης∙ an        quisquam Croeso divitior fuit? άραγε υπήρξε κανένας        πλουσιότερος από τον Κροίσo; (= κανένας        δεν υπήρξε, κτλ.). 


 3) η αόριστη αντωνυμία quis (επιθετικούς qui, § 62, 1) χρησιμοποιείται        αντί της aliquis ύστερα από τα μόρια si, nisi, ne,        num και αναφορικές λέξεις        γενικά: ne quid respublica detrimenti capiat μήπως η        πολιτεία πάθει καμιά βλάβη (§ 129, 2, α´)·        num quod (= aliquod) vestigium apparet? Μήπως φαίνεται        κανένα ίχνος; quo quis sapientior est, eo solet esse modestior        όσο κάποιος είναι σοφότερος τόσο        συνήθως είναι μετριοφρονέστερος. 


 4) Η αντωνυμία quisque (§ 62, 9)        χρησιμοποιείται, 


  α´) ύστερα από τις (αυτοπαθείς)        αντωνυμίες (sui, sibi, se) και την κτητική        του γ´προσώπου (suus, -a -um): se quisque dilĭgit        καθένας αγαπά τον εαυτό του∙ suum cuique tribuendum        est (βλ. 134, 2). 


 β´) ύστερα από υπερθετικά επίθετα και        τακτικά αριθμητικά: optimum quidque rarissimum est        καθετί το άριστο είναι σπανιότατο∙ vix        decimus quisque miles sine vulnere erat μόλις μεταξύ των        δέκα ένας στρατιώτης ήταν άτρωτος· 


 γ´) ύστερα από τα αναφορικά γενικώς: quam quisque norit (= noverit) artem,        in hac se exercĕat πβ. έρδοι τις, ην έκαστος        ειδείη τέχνην.