ΓΛΩΣΣΑΡΙΟ ΕΙΔΙΚΩΝ ΟΡΩΝ


 




Αλσατία    και Λορραίνη


Επαρχίες της Βορειοανατολικής Γαλλίας,    δυτικά του Ρήνου. Η ενσωμάτωσή τους αποτέλεσε αντικείμενο έντονης    αμφισβήτησης μεταξύ της Γαλλίας και της Γερμανίας ολόκληρο τον 19ο και τον    20ό αιώνα.




Αντεπανάσταση


Εσωτερική ανατροπή μιας ομάδας    επαναστατών από άλλους επαναστάτες οι οποίοι είτε πρόσκεινται στην επίσημη    κρατική εξουσία είτε στρέφονται και αυτοί εναντίον της.




Αποσταλινοποίηση


Συστηματική διαδικασία εξάλειψης του    αυταρχισμού και της προσωπολατρίας επί Νικίτα Χρουστσόφ (1954-1968).




Αρχή της    δεδηλωμένης


Θεμελιώδης αρχή λειτουργίας του    κοινοβουλευτικού συστήματος, την οποία εισήγαγε στην Ελλάδα ο Χ. Τρικούπης    (1875). Βάσει της αρχής αυτής, το κόμμα που πλειοψηφεί στις εκλογές θα    πρέπει, για να κυβερνήσει, να έχει εξασφαλισμένη («δεδηλωμένη») την    εμπιστοσύνη της πλειοψηφίας της Βουλής.




Αστραπιαίος    πόλεμος


Στρατιωτική τακτική των ναζιστικών    στρατευμάτων, που βασίστηκε στην ταυτόχρονη και εντατική χρήση τεθωρακισμένων    μέσων, πυροβολικού και αεροπορίας, ώστε ο εχθρός, αιφνιδιαζόμενος και    αδυνατώντας να οργανώσει την άμυνά του, να καταβληθεί το συντομότερο δυνατόν.    Η τακτική αυτή απέδωσε ιδιαίτερα στις περιπτώσεις της Πολωνίας, της Γαλλίας    και της Ελλάδας.




Αυτοκέφαλο της Εκκλησίας της Ελλάδας


Το εκκλησιαστικό καθεστώς σύμφωνα με το    οποίο, από το 1833 και εξής, η Εκκλησία της Ελλάδας απολαύει διοικητικής    αυτονομίας από το Οικουμενικό Πατριαρχείο. Το Οικουμενικό Πατριαρχείο    αναγνώρισε το Αυτοκέφαλο το 1850 μαζί με άλλες μεταγενέστερες ρυθμίσεις.




Άφρικα    Κορπ (Africa    Korps)


Το υπό τις διαταγές του στρατάρχη Ρόμελ    γερμανικό εκστρατευτικό σώμα της Βόρειας Αφρικής κατά τον Β' Παγκόσμιο Πόλεμο    (1941-1942).




Αψβούργοι    (Habsburg)


Ευρωπαϊκή δυναστεία από την οποία    προέρχονταν οι αυτοκράτορες της Γερμανίας και στη συνέχεια της Αυστρίας. Η    μοναρχική εξουσία των Αψβούργων, που χρονολογείται από τον 13ο αιώνα,    τερματίστηκε το 1918.




Βαλκάνια


Τουρκικής προέλευσης γεωγραφική ονομασία    της Χερσονήσου του Αίμου, που στη συνέχεια χρησιμοποιήθηκε για να δηλώσει    ολόκληρη τη Νοτιοανατολική Ευρώπη, από την οροσειρά των Καρπαθίων και τις    Τρανσυλβανικές 'Άλπεις μέχρι τη Μεσόγειο.




Βέρμαχτ (Wehrmacht)


Οι χερσαίες    στρατιωτικές δυνάμεις της ναζιστικής Γερμανίας.




Βισύ    (Κυβέρνηση του Vichy)


Πόλη της Γαλλίας, όπου έδρευε η δοτή προς    τους Γερμανούς κατακτητές κατοχική κυβέρνηση της Γαλλίας υπό τον στρατάρχη    Πεταίν.




Γ'    Γαλλική Δημοκρατία


Το δημοκρατικό κοινοβουλευτικό καθεστώς    το οποίο εγκαθιδρύθηκε στη Γαλλία το 1870, μετά την ήττα της από τη Γερμανία    και την εκθρόνιση του τελευταίου Γάλλου μονάρχη, Ναπολέοντα Γ Βοναπάρτη.




Γερμανική Δημοκρατία της Βαϊμάρης


Το δημοκρατικό πολίτευμα της ηττημένης    Γερμανίας, που ανακηρύχθηκε στην πόλη Βαϊμάρη (Weimar) το 1918, αλλά και η πολιτική ιστορία της προναζιστικής    Γερμανίας. Η Δημοκρατία της Βαϊμάρης καταλύθηκε ουσιαστικά από τον Αδόλφο    Χίτλερ τον Ιανουάριο του 1933, όταν ο τελευταίος διορίστηκε καγκελάριος από    τον υπέργηρο Πρόεδρο της Δημοκρατίας Χίντενμπουργκ.ΚΕΦΑΛΑΙΟ Ζ'
        



Γκεστάπο (Geheime Staats Polizei)


Η μυστική    αστυνομία του ναζιστικού καθεστώτος.




Γκέτο


Χώρος εγκλεισμού των Εβραίων από το    ναζιστικό καθεστώς. Η ονομασία προέρχεται από ομώνυμη εβραϊκή συνοικία της    μεσαιωνικής Βενετίας (Getto).




Γλυξβούργοι    (Glucksburg)


Δυναστεία η οποία βασίλεψε κατά    διαστήματα στην Ελλάδα από το 1864 μέχρι το 1967.




Δεκεμβριστές


Ομάδα συνωμοτών αξιωματικών, οι οποίοι    τον Δεκέμβριο του 1825 επιχείρησαν στη Ρωσία αποτυχημένο πραξικόπημα κατά της    μοναρχίας.




Δυαδική    μοναρχία


Εξελιγμένη μορφή της αψβουργικής    μοναρχίας της Αυστρίας, η οποία δημιουργήθηκε το 1867. Οι Αψβούργοι,    προκειμένου να κατευνάσουν το ανυπότακτο εθνικό πνεύμα των Ούγγρων, τους    παραχώρησαν αυτονομία και αναγόρευσαν τη χώρα τους σε ξεχωριστό (δεύτερο)    Βασίλειο, του οποίου επίσης το στέμμα έφεραν μαζί με αυτό της Αυστρίας και    των άλλων χωρών της αυτοκρατορίας τους.




ΕΑΜ


Εθνικό Απελευθερωτικό Μέτωπο. Η    μεγαλύτερη οργάνωση της ελληνικής Εθνικής Αντίστασης.




ΕΔΕΣ


Εθνικός Δημοκρατικός Ελληνικός Σύνδεσμος.    Δεύτερη σε μέγεθος αντιστασιακή οργάνωση της περιόδου της Κατοχής, που ίδρυσε    ο συνταγματάρχης Ναπολέων Ζέρβας.




ΕΚΚΑ


Εθνική και Κοινωνική Απελευθέρωση.    Αντιστασιακή οργάνωση, με επικεφαλής τον συνταγματάρχη Δ. Ψαρρό.




ΕΛΑΣ


Ελληνικός Λαϊκός Απελευθερωτικός Στρατός.    Υπήρξε το ένοπλο τμήμα του Ε.Α.Μ. (βλ.λ.), το οποίο ιδρύθηκε κατά την περίοδο    της Κατοχής από τα ηγετικά στελέχη του ΚΚΕ.




Εαρινή    επίθεση


Ονομασία του δεύτερου κύματος της    επίθεσης που εξαπέλυσε η φασιστική Ιταλία κατά της Ελλάδας τον Μάρτιο του    1941.




Εγγυήτριες    δυνάμεις


Όρος που πρωτοχρησιμοποιήθηκε για να    δηλώσει τον προστατευτικό ρόλο που αναλάμβαναν η Αγγλία, η Γαλλία και η Ρωσία    απέναντι στο νεοσύστατο ελληνικό κράτος (Συνθήκες 1830-1832).




Εθνοκάθαρση


Συστηματική φυσική και άλλου είδους    εξόντωση εθνοτήτων από την πολιτικά κυρίαρχη εθνότητα ενός κράτους.




Έλληνες    της Διασποράς


Ο όρος χρησιμοποιείται για να δηλώσει είτε τους Έλληνες που μετά την Άλωση της Κωνσταντινούπολης κατέφυγαν στη    Δύση, είτε τον παροικιακό ελληνισμό της εποχής της Τουρκοκρατίας ή τον    απόδημο ελληνισμό των νεότερων χρόνων.




Εξωτερικός    δανεισμός


Σύνολο διαδοχικών δανεισμών μιας χώρας από μια άλλη με σκοπό τη χρηματοδότηση παραγωγικών-επενδυτικών δραστηριοτήτων    της χώρας αυτής.




Επανάσταση    των Μπόξερ


Κίνημα αντίστασης των Κινέζων εθνικιστών    κατά της ξενοκρατίας και της οικονομικής εκμετάλλευσης της Κίνας από τις    δυτικές δυνάμεις (τέλη 19ου-αρχές 20ού αιώνα).Επίστρατοι


Παραστρατιωτική οργάνωση που έδρασε κατά    την περίοδο του Εθνικού Διχασμού (1915-1917), με τη σιωπηρή έγκριση του    βασιλιά Κωνσταντίνου και με την ανοχή των φιλικών προς αυτόν κυβερνήσεων.




Ες Ες (S.S.: Schutzstaffel)


Σώμα Ασφαλείας του ναζιστικού καθεστώτος,    που είχε ιδρυθεί το 1925 ως προσωπική φρουρά του Χίτλερ. Στο Σώμα αυτό    κατατάσσονταν επίλεκτα για την αφοσίωση τους και για την πειθαρχία τους μέλη    του κόμματος. Κατά τη διάρκεια του Β' Παγκόσμιου Πολέμου ο αριθμός τους    πολλαπλασιάστηκε, ενώ, μεταξύ άλλων, τους ανατέθηκε η εξόντωση των Εβραίων    στα στρατόπεδα συγκέντρωσης.




Εσχάτη    προδοσία


Έγκλημα το οποίο διαπράττεται από έναν    πολίτη, όταν εξυπηρετεί με διάφορους τρόπους εχθρικές ενέργειες ξένης χώρας    σε βάρος της δικής του.




Ζωτικός    χώρος (Lebensraum)


Η αναγκαιότητα της εδαφικής επέκτασης με    σκοπό την απόκτηση οικονομικής αυτάρκειας, όπως εμφανίστηκε στον γερμανικό    εθνικοσοσιαλισμό.




Ιερή    Συμμαχία


Υπογράφτηκε τον Σεπτέμβριο του 1815    ανάμεσα στον τσάρο Αλέξανδρο Α', τον αυτοκράτορα της Αυστρίας Φραγκίσκο Β'    και τον βασιλιά της Πρωσίας Γουλιέλμο Γ. Διακήρυξη «θεόπνευστων», μολονότι    αόριστων και ασαφών αρχών, η Ιερή Συμμαχία έγινε το σύμβολο της    αντιδραστικότητας των ισχυρών και της κατάπνιξης των εθνικών κινημάτων.




Ιμπεριαλισμός


Η πολιτική των ισχυρών χωρών για    παγκόσμια οικονομική και εδαφική κυριαρχία. Η λέξη προέρχεται από το ρωμαϊκό    «imperium».




Ινδουιστές


Σύνολο κοινωνικών ομάδων της σημερινής    Ινδίας με κοινό θρησκευτικό υπόβαθρο.




Κανόνας    χρυσού (gold standard)


Η κάλυψη του χαρτονομίσματος με αποθέματα    χρυσού. Υιοθετήθηκε αρχικά στη Βρετανία το 1821. Ακολούθησαν η Γαλλία, η    Γερμανία και οι ΗΠΑ κατά τη δεκαετία του 1870, ενώ από την τελευταία δεκαετία    του 19ου αιώνα γενικεύτηκε σε όλο τον κόσμο. Ο «κανόνας χρυσού»    εγκαταλείφθηκε κατά την περίοδο της μεγάλης ύφεσης, μετά το Κραχ του    χρηματιστηρίου της Νέας Υόρκης.




Καπιταλισμός (κεφαλαιοκρατία)


Κοινωνικοοικονομικό σύστημα, σύμφωνα με    το οποίο οι επιχειρηματίες καρπώνονται το κέρδος ως ανταπόδοση για το    κεφάλαιο που παρέχουν στην επιχείρησή τους για την παραγωγή αγαθών και    υπηρεσιών στους εργαζομένους.




Καρμπονάροι


Μέλη μυστικών επαναστατικών εταιρειών,    πατριωτικού και φιλελεύθερου χαρακτήρα, που ιδρύθηκαν στην Ιταλία στις αρχές    του 19ου αιώνα.




Κατευνασμός (appeasement)


Πολιτική ικανοποίησης των εδαφικών    απαιτήσεων του Άξονα, η οποία ασκήθηκε από τους πρωθυπουργούς της Μ.    Βρετανίας Τσάμπερλαιν και της Γαλλίας Νταλαντιέ μεταξύ των ετών 1933-1939, με    σκοπό την αποφυγή γενικότερης ευρωπαϊκής σύρραξης. Ο όρος έγινε έκτοτε συνώνυμος    της συνεχούς διπλωματικής υποχωρητικότητας.




Κοινοβουλευτική δημοκρατία


Πολυκομματικό πολιτικό καθεστώς    βασιζόμενο στην αρχή της πλειοψηφίας και της λαϊκής κυριαρχίας.




Κρατικός    παρεμβατισμός


Πολιτική οικονομικής παρέμβασης του    κράτους στο πλαίσιο του φιλελεύθερου οικονομικού συστήματος.ΚΕΦΑΛΑΙΟ Ζ'
        



Κρίση    των πυραύλων της    Κούβας


Μία από τις πλέον επικίνδυνες κρίσεις του    Ψυχρού Πολέμου. Το 1962 ο κόσμος κινδύνευσε από πυρηνικό ολοκαύτωμα, το οποίο    αποσοβήθηκε μόνο όταν η Σοβιετική Ένωση ικανοποίησε την αμερικανική απαίτηση    να αποσυρθούν οι σοβιετικοί πύραυλοι που είχε εγκαταστήσει στην Κούβα ο    Φιντέλ Κάστρο.




Λοκάρνο    (Συμφωνίες)


Σειρά διεθνών συμφωνιών (1-12-1925) που    αποσκοπούσαν να διασφαλίσουν τα κοινά βελγικά, γαλλικά και γερμανικά σύνορα,    όπως καθορίστηκαν από τη Συνθήκη των Βερσαλλιών. Το ειρηνευτικό πνεύμα του    Λοκάρνο επέτρεψε την εισδοχή της Γερμανίας στην ΚΤΕ.




Λουφτβάφε    (Luftwaffe)


Η γερμανική    πολεμική αεροπορία στη διάρκεια του Β' Παγκόσμιου Πολέμου.




Μαγυάροι


Άλλη ονομασία    των Ούγγρων.




Μανδαρίνοι


Υψηλόβαθμοι διοικητικοί υπάλληλοι, στενοί    συνεργάτες και μυστικοί σύμβουλοι των αυτοκρατόρων της Κίνας.




Μαυροβούνιο    (Montenegro)


Ιδρύθηκε ως ανεξάρτητο κράτος με τη    Συνθήκη του Βερολίνου (1878). Το 1918 αποτέλεσε μέρος της νεοσύστατης τότε    Γιουγκοσλαβίας, για να ανεξαρτητοποιηθεί και πάλι το 2006 από τη Σερβία,    κατόπιν δημοψηφίσματος.




Μάχη    της Αγγλίας


Η αεροπορική προσβολή των βρετανικών    νησιών από τη ναζιστική Γερμανία το καλοκαίρι του 1940. Η επίθεση    αποκρούστηκε νικηφόρα από τη βρετανική αεροπορία και αποτέλεσε την πρώτη    σοβαρή ήττα του Χίτλερ.




Μεγάλη    Ιδέα


Ο όρος χρησιμοποιήθηκε για πρώτη φορά από    τον I. Κωλέττη κατά τη μνημειώδη αγόρευσή του στη Βουλή στις 18/1/1844, για    να δηλώσει την εθνική πολιτική της ενσωμάτωσης στο ελληνικό κράτος    τουρκοκρατούμενων περιοχών όπου διαβιούσαν Έλληνες. 0 όρος έγινε συνώνυμος    του ελληνικού αλυτρωτισμού.




Μεγάλος    Πόλεμος


Χαρακτηρισμός που είχε αποδοθεί στον Α'    Παγκόσμιο Πόλεμο πριν από την έκρηξη του Β' Παγκόσμιου Πολέμου.




Μεσσιανισμός


Η εναπόθεση των ελπίδων για διέξοδο από    μια κρίση στη σωτήρια δράση υποτιθέμενων χαρισματικών προσωπικοτήτων.




Μπενελούξ    (BENELUX)


Συντομογραφία της τελωνειακής ένωσης του    Βελγίου, της Ολλανδίας και του Λουξεμβούργου (1948), από τα αρχικά γράμματα    της ονομασίας των χωρών (Belgium, Netherlands, Luxemburg). Η BENELUX αποτέλεσε βασικό πυρήνα της    πρώτης ΕΟΚ (1957).




Μπολσεβίκοι


Οι «πλειοψηφικοί» στα Ρωσικά, με βάση    τους συσχετισμούς δυνάμεων στην Κεντρική Επιτροπή του Κομμουνιστικού    Κόμματος.




Νεότουρκοι/Νεοτουρκικό Κίνημα


Νεαροί αξιωματικοί του σουλτανικού    στρατού, καλλιεργημένοι και με ευρωπαϊκή στρατιωτική παιδεία. Στα τέλη του    19ου αιώνα δημιούργησαν την οργάνωση «Ένωση και Πρόοδος» με σκοπό τη δυναμική    επιβολή μεταρρυθμιστικού προγράμματος στην οθωμανική κοινωνία.




Νιου    Ντιλ (New    Deal)


Ο όρος χρησιμοποιήθηκε από τον ίδιο τον    Φ. Ρούζβελτ κατά την ανάληψη της προεδρίας των ΗΠΑ και αποδίδει το σχέδιο    ανόρθωσης της αμερικανικής οικονομίας που εφαρμόστηκε από τον Αμερικανό    πρόεδρο μετά τη διεθνή οικονομική κρίση του 1929-1932. Η πολιτική αυτή είχε    ως κύριο χαρακτηριστικό τον κρατικό παρεμβατισμό στις φιλελεύθερες    οικονομικές δομές της κοινωνίας, με σκοπό την αύξηση της παραγωγής και τη    μείωση της ανεργίας.Ολοκληρωτικό    κράτος (totalitarian regime)


Το πρότυπο κρατικής οργάνωσης που    επικράτησε στην Ευρώπη κατά την περίοδο του Μεσοπολέμου σε διάφορες    παραλλαγές. Κύρια χαρακτηριστικά του ήταν η αυταρχική άσκηση της εξουσίας, η    μαζοποίηση του ατόμου και η προσωπολατρία του ηγέτη.




Ορθολογισμός


Γνωστός και ως ρασιοναλισμός.    Επιστημολογική μέθοδος βασιζόμενη στους κανόνες λειτουργίας της ανθρώπινης    λογικής.




Παγκοσμιοποίηση


Ζητούμενο της παγκοσμιοποίησης είναι η    ενοποίηση των αγορών, αλλά από πολλές πλευρές εκφράζονται επιφυλάξεις -    κυρίως ότι η διαδικασία αυτή ευνοεί τις μεγάλες επιχειρήσεις και ότι, στην    πράξη, επιτείνει τις κοινωνικές ανισότητες.




Παλαιό    καθεστώς (ancien regime)


Το καθεστώς της απόλυτης μοναρχίας, που    δέχτηκε καίριο πλήγμα από τη Γαλλική Επανάσταση.




Παλινόρθωση    (restauration)


Η πολιτική της επαναφοράς της απόλυτης    μοναρχίας που επικράτησε στα Συνέδρια της Βιέννης και των Παρισίων (1815).




Πανσλαβισμός/πανσλαβιστές:


Η κίνηση του πανσλαβισμού (σε έξαρση τον    19ο αιώνα), του οποίου εμπνευστής θεωρείται ο τσάρος Αλέξανδρος Γ,    αποσκοπούσε στη συνένωση όλων των σλαβικών λαών των Βαλκανίων, υπό την καθοδήγηση    ή και την επικυριαρχία της «Μητέρας Ρωσίας», και μέσω αυτής στην    πραγματοποίηση του ρωσικού ονείρου για διέξοδο στη Μεσόγειο.




Παρακρατική    οργάνωση


Οργάνωση η οποία χρησιμοποιεί τον κρατικό    μηχανισμό για να δρα παράνομα σε βάρος των πολιτών και με την κάλυψη του    επίσημου κράτους.




Παρίστριες    Ηγεμονίες


Άλλη ονομασία της ημιαυτόνομης    Μολδοβλαχίας, η οποία απαντά στα κείμενα των εκπροσώπων του Νεοελληνικού    Διαφωτισμού.




Πιστωτικό    σύστημα


Η μεταβίβαση αγαθών και χρημάτων σε μια    κοινωνία μέσω οικονομικών λειτουργιών τις οποίες υποστηρίζουν οι τράπεζες.




Πόλεμος    του Οπίου


Ο πόλεμος των Βρετανών εναντίον της Κίνας    (1840-1842), με αφορμή την απαγόρευση από την Κίνα εισαγωγής οπίου στο έδαφος    της από βρετανική εταιρεία. Με τον «Πόλεμο του Οπίου» εγκαινιάστηκε η    οικονομική εκμετάλλευση της Κίνας από τις δυτικές δυνάμεις.




Πολιτειακό    ζήτημα


Ζήτημα που αφορά το είδος, τους κανόνες    λειτουργίας και τους ρυθμιστές ενός πολιτεύματος.




Πολυεθνικές    αυτοκρατορίες


Αυτοκρατορίες χωρίς εθνική συνοχή,    αποτελούμενες από πολλές επιμέρους εθνότητες. Οι πολυεθνικές αυτοκρατορίες    της Αυστροουγγαρίας και της Οθωμανικής Αυτοκρατορίας διαλύθηκαν μετά τον Ά    Παγκόσμιο Πόλεμο. Στην Ευρώπη τα τελευταία πολυεθνικά κράτη της Σοβιετικής    Ένωσης και της Γιουγκοσλαβίας διαλύθηκαν το 1990.




Προεδρευόμενη κοινοβουλευτική δημοκρατία


Δημοκρατικό πολίτευμα κατά το οποίο ο    Πρόεδρος της Δημοκρατίας, ως ανώτατος άρχοντας, αναδεικνύεται με έμμεση    εκλογή από τη Βουλή.




Προτεκτοράτο


Ανίσχυρο και νεοσύστατο συνήθως κράτος,    οικονομικά και πολιτικά εξαρτημένο («προστατευόμενο») από μια μεγάλη δύναμη.




Ρομαντισμός


Γενικότερο καλλιτεχνικό ρεύμα του τέλους    του 18ου και των αρχών του 19ου αιώνα που αναγνωρίζει το συναίσθημα ως πηγή    έμπνευσης.ΚΕΦΑΛΑΙΟ Ζ'
        



Ρομανόφ


Η ονομασία της    τελευταίας δυναστείας των τσάρων της Ρωσίας.




Σιδηρούν    παραπέτασμα (Iron Curtain)


Φράση του Άγγλου πρωθυπουργού Τσόρτσιλ    που υποδήλωνε το χάσμα μεταξύ των δύο κοινωνικοοικονομικών συστημάτων της    περιόδου του Ψυχρού Πολέμου.




Σοβιέτ


«Συμβούλιο» στα Ρωσικά. Τα σοβιέτ ήταν    εκλεγμένα κυβερνητικά συμβούλια της Σοβιετικής Ένωσης.




Σουδήτες


Ισχυρή γερμανική μειονότητα της    προπολεμικής Τσεχοσλοβακίας. Ο αριθμός των Σουδητών ανερχόταν σε 3    εκατομμύρια περίπου, επί συνολικού πληθυσμού της χώρας 13 εκατομμυρίων.




Στρατοκρατικό    καθεστώς


Αναφέρεται και ως «μιλιταριστικό».    Καθεστώς ελεγχόμενο από τη στρατιωτική ηγεσία μιας χώρας και διαποτισμένο από    ανελεύθερες αρχές κοινωνικής και πολιτικής οργάνωσης.




Συλλογική    ασφάλεια


Βασική αρχή    ειρηνικής συνύπαρξης των κρατών στο διεθνές πλαίσιο.




Τανζιμάτ


Σύνολο πολιτικών μεταρρυθμίσεων υπέρ των    θρησκευτικών μειονοτήτων στην Οθωμανική Αυτοκρατορία, που θεσπίστηκαν από τον    σουλτάνο κατόπιν πιέσεων από τις ευρωπαϊκές δυνάμεις κατά το χρονικό διάστημα    1839-1878.




Τελεσίγραφο


Διπλωματικό μέσο πίεσης ενός κράτους σε    ένα άλλο υπό την απειλή της κήρυξης πολέμου.




Τρίτος    Κόσμος


Το σύνολο των χωρών της Ασίας, της    Αφρικής και της Λατινικής Αμερικής, ως προϊόν της μεταπολεμικής διαδικασίας    της αποαποικιοποίησης, του εκδημοκρατισμού και της εθνικής χειραφέτησης.




Υφαλοκρηπίδα


Ο βυθός και το    υπέδαφος μιας θάλασσας (π.χ. του Αιγαίου Πελάγους).




Φαναριώτες


Οι ελληνικής καταγωγής υψηλόβαθμοι    διοικητικοί αξιωματούχοι του οθωμανικού κράτους, που κατοικούσαν στο Φανάρι    της Κωνσταντινούπολης, τη συνοικία όπου εδρεύει το Οικουμενικό Πατριαρχείο.




Φολκσγκάιστ (Volksgeist: λαϊκό πνεύμα)


Συνεκτικό στοιχείο του γερμανικού έθνους,    σύμφωνα με τους Γερμανούς ρομαντικούς διανοούμενους Φίχτε, Χέρντερ κ.ά. (19ος    αιώνας).




Χάτι    Χουμαγιούν


Επίσημο    οθωμανικό έγγραφο που φέρει την ιδιόχειρη υπογραφή του σουλτάνου.ΓΛΩΣΣΑΡΙΟ ΚΑΛΛΙΤΕΧΝΙΚΩΝ, ΕΠΙΣΤΗΜΟΝΙΚΩΝ ΚΑΙ ΛΟΓΟΤΕΧΝΙΚΩΝ ΟΡΩΝ


 




•Ακαδημαϊκή    τέχνη:


Η τέχνη των Ακαδημιών Καλών Τεχνών. Μετά    τα πρωτοποριακά ρεύματα του 19ου αιώνα ο όρος αποκτά συχνά αρνητικό    περιεχόμενο και σημαίνει τη συντηρητική και συμβατική τέχνη.




•Αρ νουβό [art nouveau    (Γαλλ.), modern style (Αγγλ.), Jugendstil    (Γερμ.)]:


Καλλιτεχνικό ρεύμα (1895-1910) που    εξελίχθηκε σε παγκόσμιο στιλ το οποίο επηρέασε τη ζωγραφική, την    αρχιτεκτονική και τις εφαρμοσμένες τέχνες (διακόσμηση, γραφικές τέχνες κ.ά.).    Κύρια χαρακτηριστικά της οι καμπύλες γραμμές, τα ελικοειδή σχήματα, που παραπέμπουν    σε μίσχους και άνθη και αναπτύσσονται ασύμμετρα, η έντονη διασκομητική    διάθεση και η στιλιζαρισμένη κομψότητα.




• Άρτε πόβερα (Ιταλ arte povera =    φτωχή τέχνη):


Μορφή καλλιτεχνικής δράσης που συνδυάζει    στοιχεία της μινιμαλι- στικής και εννοιακής τέχνης με την τέχνη του    περφόρμανς (μιας μορφής χάπενινγκ). Αξιοποιούνται «φτωχά υλικά», για    παράδειγμα χώμα, πέτρες, ξύλα, εφημερίδες κ.ά., ενώ η παρουσίαση γίνεται    εκτός των παραδοσιακών χώρων τέχνης, σε εργοστάσια, αποθήκες κ.ά. (δεκαετία    1970).




•Αφηρημένος    εξπρεσιονισμός:


Ευρύτερο καλλιτεχνικό κίνημα αφηρημένης    ζωγραφικής, που εμφανίστηκε στη Νέα Υόρκη τη δεκαετία του 1940 και έδινε    προτεραιότητα στην ίδια τη διαδικασία της ζωγραφικής πράξης, καθώς και στη    δυναμική λειτουργία του χρώματος.




• Βίντεο    αρτ:


Στο πλαίσιο της εννοιακής τέχνης άρχισαν    να αξιοποιούνται από τη δεκαετία του 1990, οι δυνατότητες του βίντεο μέσω του    οποίου ο καλλιτέχνης παρουσιάζει τις ιδέες του στον θεατή.




•Γερμανικός    εξπρεσιονισμός:


Κίνηση των αρχών του 20ού αιώνα που δίνει    το προβάδισμα της καλλιτεχνικής έκφρασης στο χρώμα, στα έντονα περιγράμματα    και στην παραμόρφωση της φόρμας ως φορέα έντονων συναισθημάτων. Με τον    γερμανικό εξπρεσιονισμό συνδέονται δύο μεγάλες ομάδες πρωτοπόρων καλλιτεχνών,    «Η Γέφυρα» (Die Brucke) και «Ο Γαλάζιος Καβαλάρης» (Der Blaue Reiter).




•Δωδεκάφθογγη,    σειραϊκή μουσική:


Μουσική τεχνική που εισήγαγε ο Άρνολντ    Σένμπεργκ στη σύνθεση (περίπου 1920), μέσα στο πλαίσιο της ατονικής μουσικής,    αντικαθιστώντας τους παραδοσιακούς κανόνες της μελωδίας, της αρμονίας και της    τονικότητας.




•    Εγκατάσταση:


Επέμβαση του καλλιτέχνη στον χώρο με    διάφορα υλικά και μέσα, που δίνουν στον θεατή τη δυνατότητα να κινείται μέσα    σ' αυτόν και να τον βιώνει ως καλλιτεχνικό γεγονός. Σχετικός όρος είναι και    το (καλλιτεχνικό) περιβάλλον (Αγγλ. enviroment) (δεκαετία 1970).




•    Εκλεκτικισμός:


Τάση καλλιτεχνών, κυρίως στον χώρο της    αρχιτεκτονικής, να ενσωματώνουν στο έργο τους στοιχεία από πολλές και συχνά    διαφορετικές μεταξύ τους τεχνοτροπίες και εποχές.




•    Εκφυλισμένη τέχνη:


Έτσι χαρακτηρίστηκε δυσφημιστικά από τους    ναζί στη Γερμανία (δεκαετία 1930) κάθε μορφή σύγχρονης τέχνης που δεν    ανταποκρινόταν στη ναζιστική ιδεολογία (Βαν Γκογκ, Ματίς, Πικάσο, Σαγκάλ    κ.ά.).




• Εννοιακή    τέχνη (Αγγλ. conceptual art):


Ως συνέχεια του μινιμαλισμού και του    γενικότερου προβληματισμού για τη φύση του έργου τέχνης, στη δεκαετία του    1960 στις ΗΠΑ, η εννοιακή τέχνη στηρίζεται περισσότερο στις ιδέες και στις    σκέψεις που βρίσκονται πίσω από τα πράγματα, ενώ επεκτείνει το πεδίο    ανάπτυξής της στον χώρο της γλώσσας και της επικοινωνίας.ΚΕΦΑΛΑΙΟ Ζ'
        



•    Εφαρμοσμένες τέχνες:


Οι γραφικές τέχνες, η διακόσμηση, ο    σχεδιασμός (design) λειτουργικών και    διακοσμητικών αντικειμένων, όπως επίπλων, κοσμημάτων, αντικειμένων    καθημερινής χρήσης κ.ά., με σκοπό τη δημιουργία αντικειμένων με λειτουργική,    αλλά και αισθητική αξία.




•Ζωγραφική της δράσης (Αγγλ. action painting) ή    χειρονομιακή ζωγραφική ή τασισμός (Γαλλ. tachisme):


Μία από τις βασικές κατευθύνσεις του    αφηρημένου εξπρεσιονισμού, στην οποία δίνεται έμφαση στην κίνηση, στη    χειρονομία του καλλιτέχνη και στον τρόπο με τον οποίο αυτή αποτυπώνεται επάνω    στη ζωγραφική επιφάνεια. Σχετικός είναι και ο όρος «άμορφη τέχνη» (Art Informel).




•Ζωγραφική του χρωματικού πεδίου:


Μία από τις βασικές κατευθύνσεις του    αφηρημένου εξπρεσιονισμού, στην οποία το χρώμα, σε μεγάλες επιφάνειες, απηχεί    τη στοχαστική και λυρική διάθεση του καλλιτέχνη.




•    Ιμπρεσιονισμός:


Από τα σημαντικότερα καλλιτεχνικά    κινήματα του 19ου αιώνα, που επηρέασαν σοβαρά την εμφάνιση της μοντέρνας    τέχνης. Στόχος των ιμπρεσιονιστών ήταν η απόδοση της οπτικής εντύπωσης των    μορφών όπως πραγματικά φαίνονται, καθώς και των επιδράσεων του φυσικού φωτός    σε αυτές.




• Κινητική τέχνη (Αγγλ. kinetic art):


Μορφή γλυπτικής που δημιουργεί κατασκευές    χρησιμοποιώντας τον χώρο, το φως και την κίνηση και αξιοποιώντας τις    δυνατότητες της σύγχρονης επιστήμης (δεκαετία 1950).




• Κιτς    (Γερμ. Kitsch):


Έκφραση τέχνης ή συμπεριφοράς που    χαρακτηρίζεται από την κοινοτοπία, την έλλειψη πνευματικότητας, την    προσποίηση, τον γλυκερό συναισθηματισμό, την έλλειψη αυθεντικότητας και    πρωτοτυπίας.




• Κολάζ    (Γαλλ. collage):


Τεχνική επικόλλησης και ενσωμάτωσης στο    έργο τέχνης διάφορων υλικών, όπως είναι τα χαρτιά, οι φωτογραφίες, τα    κομμάτια υφάσματος, τα αποκόμματα εφημερίδων κ.ά., που αξιοποιήθηκε ιδιαίτερα    από τους κυβιστές και τους ντανταιστές.




•    Κονστρουκτιβισμός:


Μορφή της αφηρημένης γεωμετρικής τέχνης,    που αναπτύχθηκε κυρίως σε γλυπτές και αρχιτεκτονικές κατασκευές με σύγχρονα    υλικά (περίπου 1913), προετοιμάζοντας το έδαφος για τη Σχολή του Μπάουχαους.




•Κυβισμός:


Κίνημα των αρχών του 20ού αιώνα (1907)    που ανέτρεψε ό,τι επικρατούσε μέχρι τότε ως προς την απεικόνιση της φύσης και    αποτέλεσε αφετηρία για πολλά άλλα ρεύματα και γενικότερα για την ανάπτυξη της    αφαίρεσης στην τέχνη. Οι κυβιστές ζωγράφοι και γλύπτες ανάγουν τις μορφές στα    βασικά γεωμετρικά σχήματα, τις διασπούν σε πολλαπλά επίπεδα και δίνουν τη    δυνατότητα ολόπλευρης απεικόνισης τους.




• Μαζική    κουλτούρα:


Το σύνολο των αντιλήψεων, των    συμπεριφορών και των προτύπων ζωής που συνδέονται με τους σύγχρονους τρόπους    εκπαίδευσης, ενημέρωσης, ψυχαγωγίας, άθλησης κτλ. και απευθύνονται σε πολύ    μεγάλα τμήματα του πληθυσμού των βιομηχανικά ανεπτυγμένων κοινωνιών. Η δύναμη    των μαζών και τα νέα πρότυπα ζωής και συμπεριφοράς, όπως π.χ. η μόδα,    εκτόπισαν σταδιακά τον λαϊκό πολιτισμό, την αισθητική και τις αξίες του.




•    Μεταϊμπρεσιονισμός:


Κίνηση που αναφέρεται στην υπέρβαση του    ιμπρεσιονισμού από καλλιτέχνες όπως ο Σεζάν, ο Βαν Γκογκ, ο Γκογκέν, ο Σερά,    οι οποίοι επαναπροσδιορίζουν τη σημασία του θέματος και των μορφικών αξιών.




• Μεταμοντερνισμός (στην τέχνη):


Αντίδραση στα αυστηρά πλαίσια των    πρακτικών του μοντερνισμού με την υιοθέτηση πολλών διαφορετικών στιλ, θεμάτων    και εκφραστικών μέσων του παρελθόντος για τη δημιουργία νέων σύγχρονων μορφών. Ο μετα- μοντερνισμός συνδέεται σε κάποιες περιπτώσεις και με την τάση καλλιτεχνών απλώς να προσαρμόζονται στις εκάστοτε ανάγκες του κοινού και να εντυπωσιάζουν, χωρίς να ακολουθούν βασικές αρχές.•    Μινιμαλισμός:


Τάση που επικράτησε τη δεκαετία του 1960    κυρίως στις ΗΠΑ, με τη δημιουργία τρισδιάστατων έργων με κύριο χαρακτηριστικό    τον αυστηρό περιορισμό της φόρμας σε απλά πρωτογενή και επαναλαμβανόμενα    σχήματα, όπως για παράδειγμα ο κύβος, χωρίς καμιά αναφορά σε συμβολισμούς.




•Μοντερνισμός, μοντέρνα τέχνη, πρωτοπορία:


Οι τάσεις και τα κινήματα στην τέχνη που    αναπτύχθηκαν από τα μέσα του 19ου έως και τις πρώτες δεκαετίες του 20ού αιώνα    (μέχρι τον Β' Παγκόσμιο Πόλεμο), κοινό χαρακτηριστικό των οποίων ήταν η    κατάργηση όλων των παραδοσιακών κανόνων και αρχών και η υιοθέτηση νέων μορφών    έκφρασης.




•Μοντερνισμός ή νεωτερικότητα (στη φιλοσοφία):


Όρος που αναφέρεται στο περιεχόμενο των    πνευματικών αναζητήσεων από τον Διαφωτισμό έως τον 20ό αιώνα, βασικό    χαρακτηριστικό των οποίων είναι η πίστη στη δύναμη της λογικής και στη    δυνατότητα συνεχούς προόδου.




•Μπαουχάους (Γερμ. Bauhaus = οίκος δό- μησης):


Σχολή που ιδρύθηκε από τον Βάλτερ    Γκρόπιους στη Βαϊμάρη, μεταφέρθηκε αργότερα στο Ντεσάου και διαλύθηκε από το    ναζιστικό καθεστώς το 1933. Σκοπός της ήταν η ενοποίηση της αρχιτεκτονικής,    της ζωγραφικής και της γλυπτικής με τις εφαρμοσμένες τέχνες και η στενή    συνεργασία καλλιτεχνών και χειρωνακτών (τεχνικών) για την κάλυψη των αναγκών της    σύγχρονης βιομηχανικής κοινωνίας. Η Σχολή του Μπάουχαους έπαιξε ηγετικό ρόλο    στη διαμόρφωση του μοντέρνου, διεθνούς στιλ στην αρχιτεκτονική και τις    εφαρμοσμένες τέχνες του 20ού αιώνα.




•Νεοκλασικισμός:


Καλλιτεχνικό και λογοτεχνικό κίνημα που κυριάρχησε    από τα τέλη του 18ου έως και τις αρχές του     19ου αιώνα, με βασική επιδίωξη την αναβίωση του ύφους και των    αισθητικών κανόνων του κλασικισμού, των στοιχείων δηλαδή που χαρακτηρίζουν    την αρχαία ελληνική και ρωμαϊκή τέχνη (λογική οργάνωση, σαφήνεια, μέτρο,    ισορροπία, λιτότητα, ηθικό ύψος κ.ά.).




• Νέο κύμα (Γαλλ. nouvelle vague):


Κίνηση ανανέωσης του γαλλικού    κινηματογράφου που εμφανίστηκε δυναμικά στα τέλη της δεκαετίας του 1950, με    την απόρριψη των κλασικών κινηματογραφικών κανόνων και την ανάδειξη του ρόλου    του σκηνοθέτη ως του δημιουργού εκείνου που απομονώνει και ερευνά τα    σημαντικά προβλήματα της εποχής.




•    Νεοπλαστικισμός:


Θεωρία που υποστηρίχθηκε από τον Πιτ    Μοντριάν και την ομάδα «Ντε Στιλ» (1920), σύμφωνα με την οποία η τέχνη πρέπει    να χρησιμοποιεί ως εκφραστικά μέσα μόνο τα απλά βασικά χρώματα στην καθαρή    τους μορφή, σε γεωμετρικές συνθέσεις που βασίζονται αποκλειστικά στα    ορθογώνια σχήματα.




•    Νεορεαλισμός:


Κινηματογραφική «σχολή» που διαμορφώθηκε    στη μεταπολεμική Ιταλία, με σκοπό να καθρεφτίσει με κοινωνική ευαισθησία,    χωρίς ίχνος ρομαντισμού ή ωραιοποίησης, τα δραματικά γεγονότα της ωμής    πραγματικότητας και να αναδείξει τους ασήμαντους καθημερινούς χαρακτήρες που    ζουν και αγωνίζονται μέσα σ' αυτήν.ΚΕΦΑΛΑΙΟ Ζ'
        



• Ντανταϊσμός (Γαλλ. dada = ξύλινο παιδικό    αλογάκι):


Φιλολογική και καλλιτεχνική κίνηση (1916)    που στράφηκε βίαια εναντίον των παραδοσιακών αξιών του πολιτισμού,    προβάλλοντας το παράλογο, το παράδοξο και το τυχαίο.




•Όπ(τικαλ) αρτ (Αγγλ. optical art):


Μορφή ζωγραφικής ή γλυπτικής που    χρησιμοποιεί οπτικά φαινόμενα για τη δημιουργία έργων τα οποία φαίνονται ότι    πάλλονται ή κινούνται (δεκαετία 1960).




•Παρνασσισμός:


Λογοτεχνικό κίνημα που στόχευε στην    αντικειμενική ποίηση, στην ακρίβεια της έκφρασης και την τελειότητα της    μορφής (μέσα 19ου αιώνα).




•Ποπ αρτ (Αγγλ. pop, popular art = λαϊκή τέχνη):


Μορφή παραστατικής τέχνης που εμφανίστηκε    στη δεκαετία του 1950 και αντλεί τα εκφραστικά της μέσα από στοιχεία της    λαϊκής κουλτούρας και του καταναλωτισμού της σύγχρονης βιομηχανικής εποχής,    όπως για παράδειγμα αναλώσιμα αντικείμενα καθημερινής χρήσης, διαφημίσεις,    κόμικς, φωτογραφίες κ.ά.




•    Ready-made (= έτοιμο αντικείμενο):


Αντικείμενα καθημερινής χρήσης, μαζικής    παραγωγής που αποξενώνονται εντελώς από τη λειτουργικότητά τους και αποκτούν    καλλιτεχνική υπόσταση σε έργα καλλιτεχνών του ντανταϊσμού ή της ποπ αρτ.




•Ρεαλισμός:


Καλλιτεχνικό και λογοτεχνικό κίνημα του    19ου αιώνα που αναπτύχθηκε ως αντίδραση στον ρομαντισμό και τον ιδεαλισμό, με    στόχο την ακριβή αποτύπωση της σύγχρονης καθημερινότητας, χωρίς διάθεση    εξιδανίκευσης και ωραιοποίησης.




•Ρομαντισμός:


Καλλιτεχνικό και λογοτεχνικό κίνημα που    εμφανίστηκε από τις αρχές του 19ου αιώνα ως αντίδραση στον νεοκλασικισμό και    τον θετικισμό, προβάλλοντας τη σημασία του υποκειμενικού και τον ρόλο του    συναισθήματος, της φαντασίας και του ονείρου. Οι ρομαντικοί προέβαλλαν    ιδιαίτερα θέματα που συνδέονταν με τη φύση, τον έρωτα, τον ηρωισμό, τη    μεσαιωνική και τη λαϊκή παράδοση.




•Σοσιαλιστικός ρεαλισμός:


Μορφή του ρεαλισμού που καθιερώθηκε ως    επίσημη τέχνη της Σοβιετικής Ένωσης (1932), με στόχο να γίνει κατανοητή από    όλους και να προκαλέσει τον θαυμασμό για τα έργα του κομμουνιστικού    καθεστώτος.




•Σουπρεματισμός (Λατ. supremus = υπέρτατος,    ανώτατος):


Μορφή της αφηρημένης γεωμετρικής τέχνης    (1913) που βασίστηκε μόνο σε απλούστατα σχήματα, όπως ο κύκλος, το ορθογώνιο,    το τρίγωνο και ο σταυρός, για να εκφράσει την υπέρτατη πραγματικότητα, που    είναι το καθαρό αίσθημα.




•Σουρεαλισμός:


Λογοτεχνικό και καλλιτεχνικό ρεύμα (1924)    το οποίο, με αφετηρία το κίνημα του ντανταϊσμού και τις ψυχιατρικές έρευνες    του Φρόυντ, αναζήτησε τρόπους καλλιτεχνικής έκφρασης του κόσμου του    ασυνειδήτου και των ονείρων, αξιοποιώντας το στοιχείο του τυχαίου και του    αυτοματισμού.




•Στιλ:


Το σύνολο των ιδιαίτερων χαρακτηριστικών    της καλλιτεχνικής έκφρασης ενός ή περισσότερων δημιουργών, το ύφος.




•Συμβολισμός (στην ποίηση):


Λογοτεχνικό ρεύμα, σύμφωνα με το οποίο τα    πράγματα έχουν αξία μόνο ως σύμβολα ιδεών και συναισθημάτων (τελευταίες    δεκαετίες 19ου αιώνα).• «Τέχνες και χειροτεχνίες» (Αγγλ. arts and crafts):


Κίνηση που συνδέεται με τις εφαρμοσμένες    τέχνες των οποίων την ανάπτυξη υποστήριζε ένθερμα, προκειμένου να εξαλειφθεί    η ασχήμια των προϊόντων της μαζικής βιομηχανικής παραγωγής (τελευταίες    δεκαετίες 19ου αιώνα).




• Φοβισμός (Γαλλ. fauve = άγριο θηρίο):


Το πρώτο από τα πρωτοποριακά κινήματα στη    ζωγραφική του 20ού αιώνα, βασίζεται στη χρήση τολμηρών χρωμάτων και έντονων    περιγραμμάτων, που δεν ανταποκρίνονται στη φυσική πραγματικότητα.




•    Φουτουρισμός:


Ιταλικό λογοτεχνικό και καλλιτεχνικό    κίνημα (1909) που είχε ως στόχο τη δημιουργία μιας τέχνης που θα εκφράζει τον    δυναμισμό και την ένταση της νέας εποχής, της μηχανής και της ταχύτητας.




•    Φυσική επιλογή


Σύμφωνα με τη θεωρία της φυσικής επιλογής    του Δαρβίνου, στην πορεία εξέλιξης των έμβιων όντων επιβίωσαν μόνο τα    ευπροσάρμοστα και τα ανθεκτικότερα.




•Φωτογραφικός    ρεαλισμός:


Τάση που εμφανίστηκε τη δεκαετία του 1970    και είχε ως στόχο την ακραία αληθοφάνεια της εικόνας με την πιστή    αναπαράσταση της μορφής, συνήθως με την άμεση αντιγραφή φωτογραφιών.




•Χάπενινγκ (Αγγλ. hapening = συμβάν):


Χαλαρά δομημένη παράσταση ή σειρά    συμβάντων, που επιδιώκει συχνά την ουσιαστική και βιωματική συμμετοχή του    θεατή (δεκαετία 1960).