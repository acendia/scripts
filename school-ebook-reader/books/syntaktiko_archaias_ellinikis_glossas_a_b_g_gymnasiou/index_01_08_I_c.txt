Γ. ΤΑ ΠΑΘΗΤΙΚΑ ΡΗΜΑΤΑ
§ 65

Παθητικά ρήματα ή ρήματα παθητικής διάθεσης ονομάζονται αυτά που φανερώνουν ότι το υποκείμενό τους παθαίνει κάτι από κάποιον άλλο. Παθητική διάθεση έχουν:
 α) Ρήματα της μέσης, συνηθέστερα, φωνής:Ὁ λόφος ἐνεπλήσθη ἱππέων. (γέμισε) [ρ. πίμπλαμαι]Οἶδα ὅτι οὐκ ἀδικοῦμαι.N.E.: Η σοδειά καταστράφηκε.β) Ορισμένα ρήματα ενεργητικής φωνής:Οὐδὲν πώποτε κακὸν ἐπάθομεν. [ρ. πάσχω]Πάντες ἀπέθανον αὐτοῦ μαχόμενοι. [ρ. ἀποθνῄσκω]N.E.: Τα χιόνια έλιωσαν.γ) Μερικές ρηματικές εκφράσεις ή περιφράσεις:Πάντες ἐν αἰτίᾳ ἦσαν. (κατηγορούνταν)Ἐκεῖνος δίκην δώσει. (θα τιμωρηθεί) [δίκην δίδωμι]N.E.: Η σεισμική δόνηση δεν έγινε αισθητή.
§ 66

Το πρόσωπο ή το πράγμα από το οποίο προέρχεται η ενέργεια που δέχεται το υποκείμενο ενός παθητικού ρήματος ονομάζεται ποιητικό αίτιο. Το ποιητικό αίτιο εκφέρεται:
α) Με την πρόθεση ὑπὸ + γενική (βλ. άλλες συντακτικές λειτουργίες της ὑπὸ + γενική στην § 156.18α):Πολλοὶ ὑπὸ τῶν τριάκοντα ἀπέθανον.N.E.: [από + αιτιατική] Oι νόμοι ψηφίζονται από τη Βουλή.β) Σπανιότερα με τις προθέσεις ἀπό, ἐκ, πρός, παρὰ + γενική:Οὐδὲν ἔργον ἀξιόλογον ἐπράχθη ἀπ' αὐτῶν.Τοῦτό μοι ἐκ θεοῦ δέδοται.Ταῦτα ἐξηγγέλθη Ἀλεξάνδρῳ πρὸς τῶν κατασκόπων.Παρὰ πολλῶν ὁμολογεῖται τοῦτο εἶναι τὸ δίκαιον.γ) Με δοτική ονόματος ή αντωνυμίας, η οποία ονομάζεται δοτική προσωπική του ενεργούντος προσώπου (βλ. § 80η).