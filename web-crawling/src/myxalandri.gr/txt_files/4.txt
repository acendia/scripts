Title:
Έρχεται νέος ισχυρότερος καύσωνας – Οι συνθήκες που θα επικρατήσουν στο Χαλάνδρι
Description:
Το Μελτέμι που επικρατεί από την Κυριακή, στην ανατολική Ελλάδα, λειτούργησε άψογα ως φυσικό κλιματιστικό και απομάκρυνε γρήγορα τη θερμή αέρια μάζα, ρίχνοντας αισθητά τη θερμοκρασία κυρίως στο Αιγαίο και στις περιοχές που βρίσκονται ανατολικά της Πίνδου. Δυστυχώς ο συνδυασμός του Μελτεμιού με τις υψηλές θερμοκρασίες και τη χαμηλή υγρασία δημιούργησαν &quot;εκρηκτικό υπόβαθρο&quot; για την εκδήλωση και εξάπλωση των πυρκαγιών με τα δυσάρεστα αποτελέσματα να βρίσκονται σε εξέλιξη. Στο Χαλάνδρι, η πτώση της θερμοκρασίας έγινε αισθητή ήδη από το Σάββατο και, περισσότερο την Κυριακή και τη Δευτέρα ανακουφίζοντας αισθητά το προάστιο έπειτα από το πρώτο κύμα καύσωνα. Ενδεικτικά, η μέγιστη θερμοκρασία, σύμφωνα με τον μετεωρολογικό σταθμό Χαλανδρίου του Εθνικού Αστεροσκοπείου Αθηνών, την περασμένη Παρασκευή (14/7) έφτασε τους 40.1°C, το Σάββατο τους 37.8°C, ενώ την Κυριακή και τη Δευτέρα δεν ξεπέρασε τους 33.9°C. Το Βοριαδάκι που, κατά διαστήματα έπνεε ενισχυμένο στην περιοχή, ενίσχυσε περισσότερο το αίσθημα δροσιάς! Νέα ισχυρή μεταφορά εξαιρετικά θερμών αφρικανικών αερίων μαζών βρίσκεται σε εξέλιξη με αποτέλεσμα την εκ νέου άνοδο της θερμοκρασίας σε εξαιρετικά υψηλά επίπεδα και την είσοδο της χώρας μας σε συνθήκες καύσωνα για δεύτερη φορά μέσα στο ίδιο δεκαήμερο. Ο νέος καύσωνας αναμένεται να είναι ισχυρότερος από τον πρώτο και οι πολύ υψηλές θερμοκρασίες (άνω των 40°C σε μεγάλο μέρος της χώρας) να έχουν σημαντικά μεγαλύτερη διάρκεια (4 ημέρες σε πολλές περιοχές). Το Χαλάνδρι θα επηρεαστεί σημαντικά και από τον νέο καύσωνα από την Πέμπτη (20/7) έως και την Κυριακή (23/7) με τη θερμοκρασία να σημειώνει αισθητή άνοδο και να ξεπερνάει κατά διαστήματα το &quot;φράγμα&quot; των 40°C. Παράλληλα αισθητή άνοδο θα σημειώσουν και οι ελάχιστες θερμοκρασίες οι οποίες προβλέπεται να κυμαίνονται κοντά στους 30°C. Πιο αναλυτικά: Την Πέμπτη (20/7) η θερμοκρασία, στο Χαλάνδρι, θα σημειώσει αισθητή άνοδο και κατά τη διάρκεια της ημέρας θα φτάσει τους 38-39°C. Η ελάχιστη, νωρίς το πρωί αναμένεται να είναι στους 26-28°C ενώ η θερμοκρασία θα διατηρηθεί κοντά στους 30°C έως τα μεσάνυκτα.  Την Παρασκευή (21/7) αναμένεται νέα άνοδος της θερμοκρασίας με τις μέγιστες τιμές στο προάστιο του Χαλανδρίου, τις πρώτες απογευματινές ώρες να φτάνουν τους 39-40°C. Η ελάχιστη, νωρίς το πρωί, αναμένεται να είναι στους 26-28°C ενώ κατά τις βραδινές ώρες η θερμοκρασία θα είναι κοντά στους 30°C.  Το Σάββατο (22/7) και την Κυριακή (23/7), αναμένεται μικρή περαιτέρω άνοδος της θερμοκρασίας με τις μέγιστες τιμές, νωρίς το απόγευμα να ξεπερνάνε τους 40°C και να αγγίζουν τους 41-42°C. Παράλληλα καθόλη τη διάρκεια της νύχτας η θερμοκρασία δεν προβλέπεται να πέφτει κάτω από τους 28-30°C, εντείνοντας σημαντικά τη θερμική συσσώρευση στην περιοχή. Σύμφωνα με τα διαθέσιμα προγνωστικά στοιχεία κατά τη διάρκεια της Κυριακής θα επικρατήσει μέτριας έντασης βόρειο ρεύμα και από το απόγευμα της ημέρας η θερμοκρασία θα αρχίσει να υποχωρεί. Η Δευτέρα αναμένεται να φέρει &quot;ανάσα δροσιάς&quot; στο Χαλάνδρι καθώς και σε μεγάλο μέρος της χώρας καθώς το Μελτέμι θα ενισχυθεί και η θερμοκρασία θα σημειώσει αισθητή πτώση. Ωστόσο από την Τρίτη (25/7), αναμένεται νέα άνοδος της θερμοκρασίας και όπως όλα δείχνουν ένας τρίτος, συνεχόμενος καύσωνας έχει πάρει σειρά με τις θερμοκρασίες και πάλι να εκτοξεύονται σε επίπεδα άνω των 40°C και σε κάποιες περιοχές της χώρας να προσεγγίζουν τους 45°C. Σημειώνεται πως η καθημερινή επικράτηση εξαιρετικά θερμών και ξηρών συνθηκών αφυδατώνει τα δάση και τα καθιστά ιδιαίτερα ευάλωτα στον κίνδυνο των πυρκαγιών και, κατά συνέπεια ο κίνδυνος εκδήλωσης νέων πυρκαγιών θα είναι ολοένα και μεγαλύτερος, μέρα με τη μέρα, τόσο στην Αττική όσο και στο μεγαλύτερο μέρος της χώρας. Ιδιαίτερα επικίνδυνο είναι το διήμερο Κυριακή - Δευτέρα 23 - 24 Ιουλίου καθώς η επικράτηση του Μελτεμιού σε συνδυασμό με τις εξαιρετικά υψηλές θερμοκρασίες, τη χαμηλή υγρασία και την αφυδάτωση των δασών, θα δημιουργήσει εκρηκτικές συνθήκες (σαφώς πιο εκρηκτικές σε σχέση με αυτές των τελευταίων ημερών!) όσον αφορά την εκδήλωση και εξάπλωση πυρκαγιών! Καλό υπόλοιπο εβδομάδας! Γεώργιος ΠαπακωστόπουλοςΑναλυτής-προγνώστης καιρού / Συντονιστής προγνώσεων καιρού SiMeteo.gr  
