Title:
Περιφέρεια Αττικής: «Το κλείσιμο των πάρκων γίνεται για την προστασία των πολιτών. Όχι για την τιμωρία τους»
Description:
«Το κλείσιμο των πάρκων γίνεται για την προστασία των πολιτών. Όχι για την τιμωρία τους», αναφέρει η Περιφέρεια Αττικής σε ανακοίνωσή της.  Αναλυτικά:  Τις τελευταίες ημέρες, με αφορμή την απόφαση της Περιφέρειας Αττικής να παραμείνουν κλειστά τα πάρκα και άλση κατά τη διάρκεια των ακραίων θερμοκρασιών και ανέμων που επικρατούν στην περιοχή, είδαν το φως της δημοσιότητας αναρτήσεις σε ιστοσελίδες και μέσα κοινωνικής δικτύωσης, με τις οποίες ασκείται έντονη κριτική στη διοίκηση της Περιφέρειας περί δήθεν αδιαφορίας απέναντι στις ανάγκες των πολιτών, ακόμα και τιμωρητικής διάθεσης προς οικονομικά ασθενέστερες ομάδες.   Απέναντι σε όλη αυτή την – επώνυμη και ανώνυμη, αλλά τις περισσότερες φορές κακόπιστη – παραφιλολογία, η διοίκηση της Περιφέρειας αισθάνεται την ανάγκη να διευκρινίσει κάποια πράγματα, όπως κάνει πάντα: ξεκάθαρα και τεκμηριωμένα.   Πρώτα απ’ όλα, στη σχετική εγκύκλιο του Υπουργείου Υγείας (https://t.ly/kBJSe) όπως ενσωματώθηκε και στις σχετικές οδηγίες για την αντιμετώπιση του καύσωνα που δημοσιεύει το Υπουργείο Κλιματικής Αλλαγής και Πολιτικής Προστασίας (https://t.ly/phmTd) συστήνεται προς τους πολίτες η παραμονή σε δροσερό ή κλιματιζόμενο χώρο, ιδιαίτερα στις ευπαθείς ομάδες.   Την ίδια πρόβλεψη συμπεριλαμβάνει στις οδηγίες του https://t.ly/bkEfW και ο Ιατρικός Σύλλογος Αθηνών, ο μεγαλύτερος επιστημονικός σύλλογος της χώρας, προτρέποντας τους πολίτες να περιορίσουν τις μετακινήσεις τους και να παραμείνουν σε εσωτερικούς χώρους με κλιματισμό, καθώς και να αποφεύγουν οποιαδήποτε μορφή σωματικής δραστηριότητας σε εξωτερικούς χώρους (πάρκα κ.τ.λ.), όχι μόνο κατά τη διάρκεια της ημέρας, αλλά και της νύχτας.   Για όσους συμπολίτες μας δεν διαθέτουν κλιματισμό, λειτουργούν όλο το 24ωρο κλιματιζόμενοι χώροι σε όλους τους Δήμους, για τους οποίους οι ενδιαφερόμενοι μπορούν να λάβουν αναλυτική πληροφόρηση σε πραγματικό χρόνο μέσα από την ιστοσελίδα της Περιφέρειας Αττικής στη διεύθυνση https://t.ly/z1d7Z, μέσα από την οποία μπορούν να βρουν τον πλησιέστερο σε αυτούς χώρο.   Όσον αφορά στα δάση και άλση που ανήκουν στη δικαιοδοσία της Περιφέρειας, οι πολίτες γνωρίζουν τις ενέργειες της παρούσας διοίκησης για να αναστρέψει τις εικόνες εγκατάλειψης του παρελθόντος και να παραδώσει στην κοινωνία πραγματικούς δημόσιους χώρους, λειτουργικούς, αναβαθμισμένους και – προφανώς – ασφαλείς, με τη λήψη όλων των αναγκαίων μέτρων προς αυτή την κατεύθυνση. Δεν πρέπει όμως να ξεχνάμε ότι το εκρηκτικό μείγμα καύσωνα και ισχυρών ανέμων πολλαπλασιάζει τον κίνδυνο δασικής πυρκαγιάς. Είναι λοιπόν επιτακτική ανάγκη να μην υπάρχουν επισκέπτες, όχι μόνο για να αποφευχθεί η περίπτωση εμπρησμού, όσο κυρίως για να μην κινδυνεύσουν ζωές στην απευκταία περίπτωση εκδήλωσης πυρκαγιάς, ενώ παράλληλα να μπορούν άνετα τα πυροσβεστικά συνεργεία να προβούν στην κατάσβεσή της.   Η απόφαση για το κλείσιμο των πάρκων στην Αττική είναι, λοιπόν, λογική και αναγκαία. Είναι μια απόφαση που πάρθηκε για την προστασία των πολιτών και όχι για την τιμωρία τους. Και το συμφέρον της κοινωνίας αποτελεί για τη διοίκηση της Περιφέρειας τον μοναδικό κανόνα.   Η εύκολη αερολογία και η πομπώδης κριτική από τους γνωστούς τιμητές των πάντων θα μπορούσε να χαρακτηριστεί λυπηρή.   Στη συγκεκριμένη, όμως, περίπτωση είναι επικίνδυνη.   Δεν μπορούμε να θυσιάσουμε την ασφάλεια των πολιτών στον βωμό μικροπολιτικών εντυπώσεων. Και σε καμία περίπτωση, δεν θα ακολουθήσουμε τις ανεύθυνες πρακτικές προηγούμενων διοικήσεων, που οδήγησαν στον θάνατο εκατοντάδες συμπολίτες μας που βρέθηκαν αντιμέτωποι με τις συνέπειες της κλιματικής κρίσης.   Οι πολίτες γνωρίζουν καλά ότι το πρωταρχικό μας μέλημα είναι η προστασία τους. Αυτή την εμπιστοσύνη δεν πρόκειται να τη διαψεύσουμε.   Ποτέ και για τίποτα.  
