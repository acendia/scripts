Title:
Γιατί δεν ωριμάζουν οι ντομάτες;
Description:
Τι συμβαίνει όταν οι καρποί της ντομάτας δεν κοκκινίζουν;

Η ντομάτα είναι το πιο δημοφιλές λαχανικό που καλλιεργούμε κάθε χρόνο στον λαχανόκηπο και σε θερμοκήπιο, ενώ αρκετοί ερασιτέχνες της κηπουρικής φυτεύουν ντομάτα σε γλάστρα στο μπαλκόνι τους.

Αρκετές φορές, οι καρποί της ντομάτας παραμένουν πράσινοι για μεγάλο χρονικό διάστημα πάνω στο φυτό και καθυστερούν να ωριμάσουν.

Το πρόβλημα μπορεί να γίνει εντονότερο και οι ντομάτες να μην ολοκληρώνουν τη διαδικασία της ωρίμανσης, με αποτέλεσμα να υστερούν σε γεύση και να χάνουν το χαρακτηριστικό κόκκινο χρώμα τους.

Ας δούμε λοιπόν γιατί οι ντομάτες δεν κοκκινίζουν και πώς τις βοηθάμε να ωριμάσουν σωστά, για να απολαμβάνουμε κατακόκκινους ζουμερούς καρπούς με έντονη γεύση και άρωμα.

Γιατί δεν κοκκινίζουν οι ντομάτες και πώς το αντιμετωπίζουμε;

Στην καλλιέργεια της ντομάτας , η ωρίμανση γίνεται περίπου 3-3,5 μήνες μετά τη σπορά ή 2-2,5 μήνες μετά τη μεταφύτευση νεαρών φυτών στον κήπο, οπότε οι ντομάτες παίρνουν το τελικό τους μέγεθος και αρχίζουν να κοκκινίζουν.

Αν οι ντομάτες καθυστερούν να ωριμάσουν, πρέπει να διερευνήσουμε θέματα που σχετίζονται με τις καλλιεργητικές πρακτικές που εφαρμόζουμε σε συνδυασμό με τις καιρικές συνθήκες που επικρατούν.

1. Οι ντομάτες αργούν να ωριμάσουν όταν έχουν μεγάλη παραγωγή

Όταν οι ντοματιές έχουν πλούσια καρποφορία, οι καρποί της ντομάτας καθυστερούν να κοκκινίσουν και να ωριμάσουν, ενώ αποκτούν και μικρότερο μέγεθος.

Για να βοηθήσουμε τις ντομάτες να ωριμάσουν και να έχουν καλύτερα ποιοτικά χαρακτηριστικά, προσθέτουμε στις ντοματιές βιολογικό λίπασμα καλίου .

Σε περιπτώσεις έντονης καρποφορίας, είναι καλό να κάνουμε έγκαιρα αραίωμα καρπών που θα βοηθήσει το φυτό να μας δώσει μεγαλύτερες ντομάτες, με πλούσια γεύση και άρωμα.

2. Η προσβολή από βρωμούσες δημιουργεί προβλήματα στην ωρίμανση της ντομάτας

Οι βρωμούσες προσβάλλουν τις ντομάτες και προκαλούν χαρακτηριστικούς μεταχρωματισμούς στους καρπούς, με αποτέλεσμα να εμποδίζεται η ομαλή ωρίμανση και να γίνονται ακατάλληλοι για φάγωμα.

Για την αντιμετώπιση της βρωμούσας , ψεκάζουμε το φύλλωμα και τους καρπούς με φυσικό πύρεθρο , ένα βιολογικό σκεύασμα που προμηθευόμαστε από γεωπονικά καταστήματα.

3. Το κοκκίνισμα της ντομάτας καθυστερεί όταν επικρατούν χαμηλές θερμοκρασίες

Μέσα στο φθινόπωρο, όταν η θερμοκρασία χαμηλώνει αρκετά κάτω από τους 20°C ή όταν έχουμε έντονη διαφορά θερμοκρασίας μεταξύ ημέρας και νύχτας, οι ντομάτες ωριμάζουν πιο αργά.

Για να βελτιώσουμε την ωρίμανση των καρπών, μπορούμε να καλύψουμε τα φυτά με ειδικό νάιλον θερμοκηπίου για να αυξηθεί η θερμοκρασία, εξασφαλίζοντας όμως παράλληλα καλό αερισμό του χώρου εσωτερικά.

4. Οι ντομάτες δεν ωριμάζουν όταν έχουν αναπτύξει έντονη βλάστηση

Σε αναρριχώμενες ποικιλίες ντομάτας συχνά παρατηρείται έντονη βλάστηση των φυτών, ειδικά όταν έχουμε προσθέσει μεγάλη ποσότητα από λίπασμα αζώτου , με αποτέλεσμα να καθυστερεί η ωρίμανση των καρπών.

Σε αυτή την περίπτωση, σημαντικό ρόλο παίζει το κλάδεμα της ντομάτας . Κλαδεύουμε τους βλαστούς της κορυφής για να περιορίσουμε την ανάπτυξη του φυλλώματος και να επιταχύνουμε την ωρίμανση των καρπών.

Το ίδιο συμβαίνει όταν γίνεται πυκνή φύτευση των φυτών, καθώς οι ντοματιές δεν δέχονται επαρκή ποσότητα φωτός.

Αποφεύγουμε τις πυκνές φυτεύσεις που δημουργούν προβλήματα στον αερισμό και τον φωτισμό των φυτών. Προτιμάμε να φυτεύουμε σχετικά αραιά για έχουμε καλύτερη παραγωγή και πιο υγιή φυτά.

5. Tα εγκαύματα στις ντομάτες εμποδίζουν την ωρίμανση τους

Μέσα στο καλοκαίρι, είναι συχνό φαινόμενο κάποιες ντομάτες να ασπρίζουν στο πάνω μέρος ή στο πλάι της επιφάνεια του καρπού λόγω έντονης ηλιακής ακτινοβολίας με αποτέλεσμα να μην ωριμάζουν κανονικά.

Για να αντιμετωπίσουμε το άσπρισμα της ντομάτας που εμποδίζει την ωρίμανση των καρπών, καλύπτουμε με ειδικό δίχτυ αντηλιακό τύπου 40% για να περιορίσουμε την ένταση της ηλιακής ακτινοβολίας.

Κι ένα μυστικό για να εξασφαλίσουμε ώριμες ντομάτες

Μπορούμε να κόψουμε τις ντομάτες ανώριμες με πράσινο ή πρασινοκόκκινο χρώμα αφού έχουν αποκτήσει το τελικό τους μέγεθος. Αν τις αφήνουμε για αρκετές μέρες στην αποθήκη μας, σταδιακά θα τις δούμε ωριμάζουν και να κοκκινίζουν.

