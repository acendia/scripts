Title:
Γιατί κιτρινίζουν τα φύλλα του βασιλικού
Description:
Τι συμβαίνει όταν ο βασιλικός εμφανίζει κίτρινα φύλλα ;

Ο βασιλικός είναι ένα από τα αγαπημένα αρωματικά φυτά που συναντάμε σε κάθε αυλή και μπαλκόνι των ελληνικών σπιτιών.

Βασική πρώτη ύλη στην κλασική σάλτσα pesto, ο βασιλικός χρησιμοποιείται επίσης σε πολλές συνταγές μαγειρικής και είναι διάσημος για τα μυρωδάτα φύλλα του που χαρίζουν μοναδική γεύση και άρωμα.

Όπως γνωρίζουμε, η φροντίδα του βασιλικού παρουσιάζει αρκετές ιδιαιτερότητες.

Ένα συνηθισμένο πρόβλημα που συναντάμε είναι τα φύλλα του βασιλικού να κιτρινίζουν και σταδιακά να πέφτουν.

Ειδικά αν έχουμε βασιλικό σε γλάστρα , το πρόβλημα γίνεται πιο έντονο με αποτέλεσμα να εμφανίζονται αρκετά κίτρινα φύλλα και ο βασιλικός μας να μη δείχνει τόσο υγιής.

Ας δούμε λοιπόν ποιες αιτίες προκαλούν το κιτρίνισμα στα φύλλα του βασιλικού και πώς γίνεται η αντιμετώπιση τους, για να αποφύγουμε τα προβλήματα, να διατηρήσουμε τα φύλλα του βασιλικού καταπράσινα και να απολαμβάνουμε βασιλικούς γεμάτα ζωντάνια.

Γιατί εμφανίζει κίτρινα φύλλα ο βασιλικός και πώς το αντιμετωπίζουμε;

Είναι συχνό φαινόμενο τα φύλλα του βασιλικού να κιτρινίζουν και αποτελούν σημάδι ότι υπάρχει κάποιο πρόβλημα στο περιβάλλον που αναπτύσσεται και στη φροντίδα του.

Το κιτρίνισμα στα φύλλα του βασιλικού μπορεί να αποδοθεί σε πολλές αιτίες που σχετίζονται κυρίως με το πότισμα, την έλλειψη θρεπτικών στοιχείων και τον ανεπαρκή φωτισμό.

1. Τα φύλλα του βασιλικού κιτρινίζουν λόγω υπερβολικής υγρασίας στο χώμα

Όταν ποτίζουμε πολύ συχνά τους βασιλικούς στον κήπο ή στη γλάστρα, τα φύλλα τους θα κιτρινίσουν.

Για να αποφύγουμε το υπερβολικό πότισμα , πριν ποτίσουμε ελέγχουμε ότι το χώμα έχει στεγνώσει. Αν είναι ακόμα υγρό δεν ποτίζουμε.

Η υπερβολική υγρασία στο χώμα εμφανίζεται, επίσης, όταν έχουμε κακή αποστράγγιση στις γλάστρες και δεν απομακρύνεται το νερό που περισσεύει.

Φροντίζουμε η γλάστρα που φυτεύουμε τον βασιλικό να διαθέτει τρύπες στη βάση για να φεύγει το νερό που περισσεύει με το πότισμα και χρησιμοποιούμε εμπλουτισμένο φυτόχωμα με περλίτη για καλύτερη αποστράγγιση.

2. Ο βασιλικός κιτρινίζει λόγω έλλειψης νερού

Όταν ο βασιλικός δεν ποτίζεται επαρκώς, μας το δείχνει με τα φύλλα του.

Σε φυτά βασιλικού που υποφέρουν από έλλειψη νερού, θα παρατηρήσουμε να στρίβουν τα φύλλα , να κιτρινίζουν και στη συνέχεια να πέφτουν.

Ειδικά τη ζεστή περίοδο του καλοκαιριού, ο βασιλικός έχει μεγαλύτερες ανάγκες σε νερό και αν αμελήσουμε το πότισμα θα δούμε τα φύλλα του να κιτρινίζουν.

3. H έλλειψη θρεπτικών στοιχείων κάνει τα φύλλα του βασιλικού να κιτρινίζουν

Όταν δεν βάζουμε λίπασμα στον βασιλικό, η έλλειψη θρεπτικών στοιχείων μπορεί να αποτελέσει αιτία για να κιτρινίσουν τα φύλλα του.

Για να διατηρήσουμε τον βασιλικό υγιή με καταπράσινα φύλλα, προσθέτουμε μία φορά το μήνα πλήρες βιολογικό λίπασμα που περιέχει άζωτο , μαγνήσιο και σίδηρο .

4. Τα φύλλα του βασιλικού κιτρινίζουν όταν δεν δέχονται αρκετό φως

Όταν έχουμε φυτά μέσα στην κουζίνα ή σε σχετικά σκοτεινό χώρο όπου το φως δεν επαρκεί, ο βασιλικός εμφανίζει κίτρινα φύλλα λόγω μειωμένης φωτοσύνθεσης.

Τοποθετούμε τις γλάστρες του βασιλικού σε ημισκιερό μπαλκόνι με δυτικό ή ανατολικό προσανατολισμό, όπου το φως είναι αρκετό για και υπάρχει προστασία από τον έντονο μεσημεριανό ήλιο.

Κι ένα μυστικό για τα κίτρινα φύλλα του βασιλικού

Στις ετήσιες ποικιλίες βασιλικού που έχουν εμφανίσει την ανθοφορία τους, είναι φυσιολογικό καθώς ολοκληρώνουν τον βιολογικό τους κύκλο στις αρχές του χειμώνα να εμφανίζουν σταδιακά κιτρίνισμα στο φύλλωμα ξεκινώντας από τα κατώτερα φύλλα.

