Title:
Γιατί ξεραίνονται οι αγγουριές;
Description:
Γιατί ξεράθηκε η αγγουριά;

Η καλλιέργεια του αγγουριού χρειάζεται αρκετή επιμέλεια για να μας δώσει πλούσια παραγωγή από ζουμερά και τραγανά αγγούρια.

Κι όσοι έχουμε φυτέψει αγγούρι , γνωρίζουμε ότι τα προβλήματα δεν είναι σπάνια. Μπορούν να ξεκινήσουν από μερικά κιτρινίσματα στα φύλλα και πολύ γρήγορα να ξεράνουν το φυτό.

Είναι σημαντικό να γνωρίζουμε τι ξεραίνει τις αγγουριές, ώστε να προετοιμαστούμε κατάλληλα και να μπορέσουμε να σώσουμε την παραγωγή μας.

Ας δούμε αναλυτικά γιατί ξεραίνονται οι αγγουριές και τι προσέχουμε για να εξασφαλίσουμε υγιή φυτά και πλούσια παραγωγή αγγουριών.

Τι ξεραίνει τις αγγουριές και πώς τις προστατεύουμε;

Υπάρχουν πολλές αιτίες που ξεραίνονται οι αγγουριές στον κήπο μας κάθε χρόνο, οι οποίες οφείλονται κυρίως σε προσβολή από ασθένειες και από τον τετράνυχο, καθώς επίσης προβλήματα που σχετίζονται με το πότισμα και τη λίπανση της αγγουριάς.

1. Οι αγγουριές ξεραίνονται από ασθένειες

Σε συνθήκες υπερβολικής υγρασίας και κακού αερισμού αναπτύσσονται ασθένειες που δημιουργούν σημαντικά προβλήματα στα φυτά της αγγουριάς, τα οποία σταδιακά ξεραίνονται.

Τέτοιες ασθένειες είναι ο περονόσπορος της αγγουριάς και το ωίδιο της αγγουριάς που εμφανίζονται στα φύλλα, καθώς επίσης το φουζάριο που προσβάλλει τη ρίζα του φυτού.

Για την βιολογική προστασία από ασθένειες που ξεραίνουν τα φυτά της αγγουριάς, ψεκάζουμε το φύλλωμα με διάλυμα υγρού χαλκού και βρέξιμου θειαφιού κάθε 2 εβδομάδες.

2. O τετράνυχος ξεραίνει τα φύλλα της αγγουριάς

Σε συνθήκες καύσωνα, όταν η θερμοκρασία ξεπερνά τους 30°C, παρατηρείται προσβολή από τετράνυχο που σταδιακά κιτρινίζει, καρουλιάζει και ξεραίνει το φύλλωμα της αγγουριάς σαν να έχει καεί από φλόγιστρο.

Για την αντιμετώπιση του τετράνυχου που προσβάλλει την καλλιέργεια του αγγουριού, ψεκάζουμε με βιολογικά σκευάσματα όπως τα άλατα καλίου και η φυσική πυρεθρίνη που προμηθευόμαστε από γεωπονικά καταστήματα.

3. Το προβληματικό πότισμα κάνει τις αγγουριές να ξεραίνονται

Το υπερβολικό πότισμα , ειδικά όταν δεν έχει καλή αποστράγγιση το χώμα του κήπου μας, μπορεί να προκαλέσει σταδιακά κιτρίνισμα στα φύλλα , σάπισμα της ρίζας και ξήρανση του φυτού.

Αντίθετα, σε συνθήκες παρατεταμένης ξηρασίας και υψηλών θερμοκρασιών, το ανεπαρκές πότισμα μπορεί να προκαλέσει και αυτό ξήρανση των φύλλων και των βλαστών της αγγουριάς.

Σε κάθε περίπτωση, είναι σημαντικό να ελέγχουμε τις ανάγκες του φυτού σε νερό και να παρέχουμε τις κατάλληλες πόσοτητες. Το αυτόματο πότισμα με στάγονες και προγραμματιστή μας διευκολύνει να εξασφαλίσουμε τακτικό και αποτελεσματικό πότισμα για τις αγγουριές μας.

4. Οι αγγουριές ξεραίνονται λόγω υπερβολικής λίπανσης με άζωτο

Η εφαρμογή μεγάλης ποσότητας αζωτούχου λιπάσματος σε φυτά αγγουριάς ή ο ψεκασμός με διαφυλλικό λίπασμα αζώτου όταν επικρατούν υψηλές θερμοκρασίες μπορεί να προκαλέσει εγκαύματα και ξηράνσεις στο φύλλωμα των φυτών.

Προσθέτουμε μικρή ποσότητα πλήρους βιολογικού λιπάσματος που περιέχει άζωτο , φώσφορο , κάλιο και ιχνοστοιχεία κάθε 3 εβδομάδες στα φυτά της αγγουριάς, ώστε να εξασφαλίσουμε ικανοποιητική ανάπτυξη και πλούσια καρποφορία.

Κι ένα μυστικό για να μην ξεραθούν οι αγγυριές

Αποφεύγουμε να φυτεύουμε νεαρά φυτά αγγουριάς σε συνθήκες καύσωνα, όταν επικρατούν υψηλές θερμοκρασίες, καθώς μπορεί να ξεραθεί το φύλλωμα τους λόγω εγκαυμάτων από την έντονη ηλιοφάνεια.

