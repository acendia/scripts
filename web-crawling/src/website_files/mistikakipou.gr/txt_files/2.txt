Title:
Πότε ωριμάζουν τα σύκα;
Description:
Πότε ωριμάζουν τα φρέσκα σύκα, τι γίνεται με τα αποξηραμένα σύκα και ποια εποχή κόβουμε σύκα για γλυκό του κουταλιού;

Αναμφισβήτητα, το σύκο είναι ένα από τα πιο γλυκά καλοκαιρινά φρούτα με μοναδική και αξεπέραστη γεύση.

Το απολαμβάνουμε φρέσκο την περίοδο του καλοκαιριού, καθώς επίσης αποξηραμένο ή σε γλυκά του κουταλιού όλες τις εποχές του χρόνου.

Εκτός από την υπέροχη γεύση τους, τα σύκα έχουν υψηλή διατροφική αξία, καθώς διαθέτουν υψηλή περιεκτικότητα σε σάκχαρα, βιταμίνες, ασβέστιο, φώσφορο και σίδηρο.

Η καλλιέργεια της συκιάς είναι αρκετά εύκολη και μας δίνει πολλούς καρπούς χωρίς ιδιαίτερη δυσκολία.

Πολλές φορές, ωστόσο, συλλέγουμε τα σύκα άγουρα και σκληρά χωρίς γλυκιά γεύση, ενώ κάποιες άλλες φορές έχουν ωριμάσει πολύ και είναι πολύ μαλακά με υποβαθμισμένη ποιότητα.

Αντίστοιχα, είναι σημαντικό να γνωρίζουμε ποια εποχή μαζεύουμε τα σύκα που προορίζονται για γλυκό του κουταλιού, καθώς επίσης τα αποξηραμένα σύκα που τρώμε όλο τον χρόνο.

Ας δούμε, λοιπόν, πότε ωριμάζουν τα σύκα για να τα συλλέξουμε την κατάλληλη στιγμή και να απολαμβάνουμε την πλούσια γεύση τους.

1. Πότε ωριμάζουν τα φρέσκα σύκα;

Ο Αύγουστος είναι ο μήνας του σύκου!

Υπάρχουν, βέβαια, πρώιμες ποικιλίες συκιάς ωριμάζουν την περίοδο του καλοκαιριού, ενώ στις όψιμες ποικιλίες η ωρίμανση γίνεται το φθινόπωρο.

Τα σύκα της κάθε ποικιλίας συνήθως ωριμάζουν ενάμισι περίπου μήνα μετά την καρπόδεση και το σχηματισμό των καρπών.

Καταλαβαίνουμε ότι τα σύκα είναι ώριμα όταν ο φλοιός του καρπού να αποκτήσει το χαρακτηριστικό χρώμα της ποικιλίας και ο καρπός να αρχίζει να μαλακώνει.

Τα ώριμα σύκα έχουν χρώμα ανοιχτό ή σκούρο πράσινο, ενώ υπάρχουν και ποικιλίες με χαρακτηριστικό μωβ ή βιολετί χρώμα.

Αν κόψουμε ένα σύκο και από τον ποδίσκο του καρπού βγαίνει άφθονο γάλα, σημαίνει ότι το σύκο που κόψαμε είναι αρκετά άγουρο.

Αξίζει να αναφέρουμε ότι οι επαγγελματίες καλλιεργητές δεν συγκομίζουν τα σύκα τελείως ώριμα για να μην υποβαθμισθεί η ποιότητα τους κατά την μεταφορά στους χώρους αποθήκευσης και εμπορίας.

2. Πότε μαζεύουμε τα αποξηραμένα σύκα;

Aν αφήσουμε τα σύκα να ολοκληρώσουν το στάδιο της ωρίμανσης και στη συνέχεια να συρρικνωθούν, τότε μπορούμε να τα συλλέξουμε για να τα καταναλώσουμε ως αποξηραμένα σύκα.

Σε αυτή τη φάση της συρρίκνωσης του καρπού πάνω στα δέντρα της συκιάς, τα σύκα αποκτούν την μεγαλύτερη περιεκτικότητα σε σάκχαρα και είναι κατάλληλα για συλλογή.

Επιλέγουμε σύκα που έχουν πλήρως ωριμάσει και απομακρύνουμε τους καρπούς που παρουσιάζουν σαπίσματα στο φλοιό ή στο εσωτερικό του καρπού.

3. Πότε μαζεύουμε σύκα για γλυκό του κουταλιού;

Για σύκο γλυκό του κουταλιού, συλλέγουμε τους μικρούς και άγουρους καρπούς από δέντρα άγριας συκιάς την περίοδο Απριλίου και Μαΐου.

Τα συγκεκριμένα σύκα είναι πολύ μικρά, σκληρά και δεν τρώγονται ωμά, καθώς είναι κατάλληλα μόνο για να φτιάξουμε τα αγαπημένα παραδοσιακά γλυκά του κουταλιού.

4. Τι προσέχουμε όταν μαζεύουμε τα σύκα;

Η συλλογή των σύκων γίνεται με το χέρι, με ειδικό κλαδευτήρι συγκομιδής φρούτων ή με ένα ειδικό εργαλείο που διαθέτει κοντάρι και ονομάζεται φρουτοσυλλέκτης.

Όταν συλλέγουμε τα σύκα με το χέρι χρειάζεται ιδιαίτερη προσοχή, καθώς η συκιά διαθέτει ένα γαλακτώδες υγρό που προκαλεί ερεθισμό στο δέρμα και διάφορες αλλεργίες.

Χρησιμοποιούμε ειδικά γάντια για τα χέρια και φροντίζουμε να μην έχουμε εκτεθειμένα μέρη του σώματος μας για να αποφύγουμε τους ερεθισμούς.

Αν θέλουμε να μαζέψουμε σύκα χωρίς γάντια, μπορούμε να τα αλείψουμε τα χέρια μας με ελαιόλαδο για να αποφύγουμε τον ερεθισμό του δέρματος.

5. Πώς συντηρούμε τα ώριμα σύκα για περισσότερο καιρό;

Αν θέλουμε να διατηρήσουμε τα φρέσκα σύκα μπορούμε να τα αποθηκεύσουμε για λίγες μέρες στο ψυγείο μέσα σε πλαστική νάιλον σακούλα.

Για μεγαλύτερης διάρκειας αποθήκευση, μπορούμε να βάλουμε τα σύκα, κομμένα ή ολόκληρα, μέσα στην κατάψυξη και να τα αποψύξουμε στη συνέχεια όταν θέλουμε να τα καταναλώσουμε.

6. Κι ένα μυστικό για ώριμα σύκα με πλούσια γλυκιά γεύση

Προσθέτοντας λίπασμα καλίου στις συκιές κατά την περίοδο ανάπτυξης των σύκων, βοηθάμε τα δέντρα να δώσουν πλούσια καρποφορία και να έχουν καλύτερη ωρίμανση των καρπών.

