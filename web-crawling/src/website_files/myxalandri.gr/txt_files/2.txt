Title:
Γ. Ιωακειμίδης: Πριν πνιγεί η Αττική
Description:
Δήλωση Γιώργου Ιωακειμίδη Υποψήφιου Περιφεριάρχη Αττικής: Εκφράζω τα ειλικρινή μου συλλυπητήρια στους οικείους όσων χάθηκαν από την κακοκαιρία. Οι σκέψεις μας είναι μαζί με όσους παραμένουν εγκλωβισμένοι, με όσους αγωνιούν για τους αγνοούμενους. Από την πλημμυρισμένη Θεσσαλία, ο πρωθυπουργός δήλωσε πως χρειάζονται:1. «Μια ΟΛΙΣΤΙΚΗ μελέτη για τη διαχείριση υδάτων» δηλαδή για τα αντιπλημμυρικά και την άρδευση. 2. «Nέος τρόπος», στην επιλογή αναδόχων των έργων. Για να μην κάνουν 5 χρόνια με τις καθυστερήσεις των ενστάσεων και των δικαστηρίων οι αναθέσεις. Η συντεταγμένη Πολιτεία σε όλα τα επίπεδα δεν μπορεί να προβαίνει απλά σε διαπιστώσεις κατόπιν εορτής,.Επιπλέον ο πρωθυπουργός επανέλαβε αυτά που ζητάμε εδώ και 3 μήνες για την Αττική. Κατά παράβαση των προειδοποιήσεων της ΕΕ, δεν έχει επικαιροποιηθεί η μελέτη κινδύνου πλημμύρας του 2018. Έπρεπε να έχει υλοποιηθεί το 2022.Εάν όλοι συμφωνούμε πως η κλιματική κρίση εντείνεται, η επικαιροποίηση με τα νέα δεδομένα είναι περισσότερο από απαραίτητη. Οι επιστήμονες και οι ειδικοί το φωνάζουν εδώ και ένα χρόνο. Για να αντιληφθεί κανείς το μέγεθος του κινδύνου, αρκεί η διαπίστωση πως αν η μισή βροχή της Θεσσαλίας πέσει στο λεκανοπέδιο, η Αττική, κυρίως στα νοτιοδυτικά, θα πλημμυρίσει. Πρόληψη για την κλιματική κρίση σημαίνει μελέτη και γρήγορα έργα. Προχθές μόλις αναφέρθηκα στην αδυναμία ολοκλήρωσης έργων υποδομής λόγω καθυστερήσεων στους διαγωνισμούς. Μια γέφυρα δυο χρόνια, ένα αντιπλημμυρικό πέντε.Αν θέλουμε πρόληψη και αντιμετώπιση της κλιματικής κρίσης η κυβέρνηση οφείλει να αλλάξει το νομοθετικό πλαίσιο ΤΩΡΑ. Δεν έχουμε 5 χρόνια να περιμένουμε για να μην ξαναπνιγούμε, να μην ξανακαούμε. Η ανυπαρξία υποδομών στα τέσσερα πέμπτα της Αττικής είναι επικίνδυνη για την ασφάλεια των κατοίκων και κοινωνικά βάρβαρη. Με την κομματική παρέμβαση του Πρωθυπουργού και την αλλαγή Πατούλη με Χαρδαλιά, η περιφέρεια Αττικής είναι εδώ και δύο μήνες ουσιαστικά ακέφαλη. Ο κύριος Πατούλης ήταν απών στις φωτιές, απών στις πλημμύρες. Προχθές κόντεψαν να πνίγουν άνθρωποι στον κεντρικότερο δρόμο της πρωτεύουσας, στη Βασιλίσσης Σοφίας, από μια νεροποντή. Ο δρόμος αυτός ανήκει στην Περιφέρεια. Είχε καθαρίσει άραγε κάποιος τα φρεάτια; Μέχρι την 1η Ιανουαρίου που αναλαμβάνει η νέα διοίκηση έχουμε σχεδόν τέσσερεις μήνες, και ενδεχομένως έντονα καιρικά φαινόμενα. Ποιος διοικεί την περιφέρεια;Θέλουμε εδώ και τώρα απαντήσεις από την κυβέρνηση για το νομοθετικό πλαίσιο των διαγωνισμών. Ποιες τροποποιήσεις του νόμου 4412/2016 με παράλληλες εγγυήσεις διαφάνειας θα επιταχύνουν τις διαδικασίες;Από την περιφέρεια περιμένουμε απαντήσεις για την μελέτη κινδύνου πλημμυρών που δεν έχει προχωρήσει το Υπουργείο και για την ενεργή καθημερινή διοίκησή της. Η Αττική ΕΙΝΑΙ ΤΟ ΣΠΙΤΙ ΜΑΣ. Μας ενώνουν οι απειλές, οι κίνδυνοι, τα προβλήματα και η αντιμετώπισή τους. Η οποία πρέπει να γίνει ΟΛΙΣΤΙΚΗ!
