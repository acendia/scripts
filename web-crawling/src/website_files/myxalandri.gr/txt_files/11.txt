Title:
Ο Παναγιώτης Βάσιος ενώνει τις δυνάμεις του με τον συνδυασμό “Αγαπάμε το Χαλάνδρι” της Κρίστης Αγαπητού
Description:
Την ακόλουθη ανακοίνωση εξέδωσε ο Παναγιώτης Βάσιος, δημοτικός σύμβουλος Χαλανδρίου, επικεφαλής του συνδυασμού “Χαλάνδρι Απόφαση Ευθύνης”, με αφορμή την απόφασή του να ενώσει τις δυνάμεις του και να στηρίξει τον συνδυασμό “Αγαπάμε το Χαλάνδρι” με επικεφαλής την Κρίστη Αγαπητού. Αναλυτικά η ανακοίνωση του Παναγιώτη Βάσιου: «Φίλες και φίλοι, Σήμερα πιστεύουμε ότι ήρθε η ώρα να τοποθετηθούμε ξεκάθαρα για το πως θα κινηθούμε στις επερχόμενες Δημοτικές Εκλογές της 8ης Οκτωβρίου 2023, οι οποίες απέχουν περίπου δύο μήνες. Είναι γνωστό σε όλους ότι επί δύο και πλέον έτη ο συνδυασμός μας κινείται στο πνεύμα της συνύπαρξης και της συνεργασίας των κεντροδεξιών, δημιουργικών και δημοκρατικών δυνάμεων του Χαλανδρίου, αφού πιστεύουμε ότι είναι η μόνη αξιόπιστη λύση στα σημερινά προβλήματα της πόλης μας. Το εκλογικό σύστημα απαιτεί ένωση δυνάμεων και προς αυτή την κατεύθυνση έχουμε κινηθεί. Γνωστό επίσης και το έχουμε αποδείξει μέσα στα χρόνια, με τα έργα και τα λόγια μας, ότι η μόνη έγνοια μας ήταν και παραμένει η πρόοδος της πόλης μας, με οδηγό το δημόσιο συμφέρον και όχι το προσωπικό. Έτσι λοιπόν, αποφασίσαμε αφενός να μην θέσουμε αυτοτελώς ως συνδυασμός υποψηφιότητα, αφετέρου να ενώσουμε τις δυνάμεις μας και να στηρίξουμε τον συνδυασμό “Αγαπάμε το Χαλάνδρι” με επικεφαλής την Κρίστη Αγαπητού, στο πρόσωπο της οποίας στηρίζουμε κάθε νέα μαχόμενη γυναίκα και επιτυχημένη επιστήμονα. Και η Κρίστη Αγαπητού, πιστεύουμε ότι διαθέτει όλα τα ψυχικά και πνευματικά χαρίσματα να γίνει μια πραγματικά καλή Δήμαρχος για το Χαλάνδρι μας!». Παναγιώτης Βάσιος, Δημοτικός σύμβουλος Χαλανδρίου, Επικεφαλής του συνδυασμού “Χαλάνδρι Απόφαση Ευθύνης”Αθανασία Καραμητσάνη, Δημοτική σύμβουλος Χαλανδρίου
