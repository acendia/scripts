Title:
&quot;Ταύτην την στιγμήν συλλαμβάνομαι...&quot;. Του Κώστα Αγγελή
Description:
&quot;Ταύτην την στιγμήν συλλαμβάνομαι...&quot; Από τις άγνωστες σελίδες του Χαλανδρίου... Πριν από 76 χρόνια, στις 19 Ιουνίου 1943, εκτελέστηκε στην Καισαριανή από τους Γερμανούς ο τηλεγραφητής Απόστολος Βενιζέλος, κάτοικος Χαλανδρίου. Πρόκειται για μέλος της αντιστασιακής οργάνωσης &quot;Προμηθεύς&quot; ή &quot;ομάδας Ντεγιάννη&quot;. Μιας οργάνωσης με πεδίο δράσης το Κερατσίνι και τον Πειραιά, όπου εκτελούσε τολμηρές επιθέσεις δολιοφθοράς σε εχθρικά πλοία. Επιπλέον είχε αναπτύξει σε συνεργασία με την αντιστασιακή οργάνωση &quot;Μπουμπουλίνα&quot; της Λέλας Καραγιάννη ένα δίκτυο κατασκοπείας, που σκοπό είχε τη συλλογή πληροφοριών σχετικά με τις θέσεις και τις μετακινήσεις Γερμανικών μονάδων στην Ελληνική επικράτεια, ενώ μέλη της αποτελούσαν ταυτόχρονα και συνδέσμους με το 5/42 Σύνταγμα Δημήτριου Ψαρρού. Ο Βενιζέλος ήταν από τα ιδρυτικά μέλη της ομάδας και τους στενούς συνεργάτες του Σημαιοφόρου του Πολεμικού Ναυτικού Ηλία Ντεγιάννη, καθώς ήταν ο διαβιβαστής αυτών των πληροφοριών στο Συμμαχικό Στρατηγείο Μέσης Ανατολής. Οι επιτυχίες της &quot;ομάδας Ντεγιάννη&quot; ενόχλησαν τους Γερμανούς, οι οποίοι με προδοσία κατάφεραν να εντοπίσουν και να συλλάβουν τα μέλη της. Έτσι τη σύλληψη του αρχηγού Ντεγιάννη, ακολούθησαν η επ&#039; αυτοφόρω σύλληψη του Απόστολου Βενιζέλου, με τα ακουστικά του ασύρματου στα αυτιά, καθώς και των υπαξιωματικών του Π.Ν., Κωνσταντίνου Κιτσόπουλου, Αντώνιου Παπαγιάννη και Ανδρέα Γούτη, των προερχόμενων από το Πυροβολικό, Αξιωματικών Ιωάννη Βαρσόπουλου, Ηλία Δημητρόπουλου και του δικηγόρου Κωνσταντίνου Μπούρα. Κατηγορήθηκαν όλοι για κατασκοπεία και χρήση ασύρματου. Κρίθηκαν ένοχοι, χωρίς ελαφρυντικά και καταδικάστηκαν σε θάνατο, με ημερομηνία εκτέλεσης το ξημέρωμα της 19 Ιουνίου 1943. Ο ιερέας, εφημέριος του Ιερού Ναού Κοιμήσεως Θεοτόκου (Κυνοσάργους), π. Χαράλαμπος Παναγιωτόπουλος, ήταν εκείνος που πέρασε μαζί τους τις τελευταίες ώρες πριν την εκτέλεση. Από την έκθεση (1) που υπέβαλε προς την Αρχιεπισκοπή Αθηνών, μεταξύ άλλων, διαβάζουμε: &quot;Απόστολος Βενιζέλος, ετών 37 εκ Χαλκίδος, έγγαμος. Η σύζυγός του παραμένει επί της οδού Κουντουριωτών 4, Χαλάνδρι, οι γονείς του επί της οδού Τομπάζη 71, Πειραιά. Κατεδικάσθη διά χρήσιν πομπού ασυρμάτου, ως δ&#039; επληροφορήθην συνελήφθη καθ&#039; ήν στιγμήν διεβίβαζε εις το εξωτερικόν. Παραβιαζομένης της θύρας του υπό των Γερμανών διαβίβασε: &quot;Ταύτην την στιγμήν συλλαμβάνομαι. Ζήτω η Ελλάς&quot;. Του συνέστησα θάρρος και μου απήντησε: &quot;Εγώ πεθαίνω σαν Έλλην. Ο θάνατος θα μ&#039; απαλλάξη από τα βάσανα των τελευταίων ημερών&quot;. Ως τελευταίαν θέλησιν μοι διετύπωσε την εξής: &quot;Η γυναίκα μου να φροντίση δια τους γονείς μου και να με συγχωρή διότι την έκαμα δυστυχή&quot;. Στιγμές δόξας, λόγια πραγματικά συγκλονιστικά... Απόστολος Βενιζέλος, ένας ακόμη άγνωστος ήρωας του Χαλανδρίου. (1) Ιωάννα Τσάτσου: &quot;Εκτελεσθέντες επί κατοχής&quot;, Εκδόσεις των Φίλων, σελ.160. Κώστας Αγγελής, Δημοτικός Σύμβουλος Χαλανδρίου  
