Title:
8 παραλίες στα βόρεια της Αττικής – Oι αμμώδεις, οι βοτσαλωτές, οι οικογενειακές και οι “άγριες”
Description:
Ο κόλπος των Πεταλιών και ο Νότιος Ευβοϊκός έχουν τις δικές τους ομορφιές Oι περισσότερες παραλίες αυτού του αφιερώματος δεν έχουν τον κοσμοπολίτικο χαρακτήρα εκείνων της αθηναϊκής Ριβιέρας. Γι’ αυτό τον λόγο, δεν θα συναντήσετε και την αντίστοιχη πολυκοσμία, χωρίς να υστερούν σε τίποτα. Οι ακτές της Αττικής που βρέχονται από τη θάλασσα του κόλπου των Πεταλιών και του Νότιου Ευβοϊκού έχουν τις δικές τους χάρες. Οι περισσότερες είναι αρκετά ρηχές, χαρακτηριστικό που τις κάνει κατάλληλες για οικογένειες. Ακόμα και τις δυσκολότερες -από άποψη συνωστισμού- μέρες του καλοκαιριού, πιθανότατα θα βρείτε χώρο να απλώσετε την πετσέτα σας. Ειδικά αν είστε κάτοικοι των βορείων προαστίων, είναι η πλέον εύκολη επιλογή για να βρεθείτε από το σπίτι σας στη θάλασσα. Παρακάτω, σας προτείνουμε 8 από αυτές, κάποιες ιδανικές για όσους αναζητούν την άμμο και την οργανωμένη πλαζ αλλά και άλλες πιο άγριες για όσους έχουν κάπως περιπετειώδη διάθεση. Καθεμία έχει τη δική της ομορφιά και προσφέρει μια ανάσα δροσιάς τις πολύ ζεστές καλοκαιρινές ημέρες. Απολαύστε! Παραλία Μαραθώνα Η λιγότερο βόρεια από τις παραλίες του αφιερώματος είναι και αυτή που προσελκύει τον περισσότερο κόσμο (και) εξαιτίας της εγγύτητάς της στην Αθήνα αλλά και τα βόρεια προάστια. Οι άλλοι λόγοι είναι η πολύ μεγάλη αμμουδιά και τα ρηχά νερά, συνθήκες που την κάνουν ιδιαίτερα δημοφιλή σε οικογένειες. Εδώ, θα βρείτε περίπου τα πάντα. Ξαπλώστρες αλλά και αρκετό χώρο για να απλώσετε την πετσέτα σας και να στήσετε την ομπρέλα σας (η φυσική σκιά δεν είναι το μεγάλο της πλεονέκτημα). Υπάρχουν beach bar ταβέρνες και υποδομές για θαλάσσια σπορ. Το μεγαλύτερο μέρος της παραλίας είναι αμμώδες αλλά υπάρχει και το μικρότερο -πιο άγριο- βραχώδες κομμάτι της. Πιθανότατα, τα Σαββατοκύριακα της high season να ταλαιπωρηθείτε λίγο με το παρκάρισμα αλλά αυτό δεν πρέπει να σας προβληματίσει για το αν θα βρείτε χώρο στην αμμουδιά. Είπαμε, η παραλία είναι απέραντη. Σχοινιάς Σε απόσταση 50 χιλιομέτρων, κάτι παραπάνω από μία ώρα από το Σύνταγμα, βρίσκεται μία από τις ομορφότερες περιοχές φυσικού κάλλους στην Ελλάδα. Σε αυτήν την αχανή παραλία υπάρχει το οργανωμένο κομμάτι, με τις ξαπλώστρες τα beach bar και τις δυνατότητες για θαλάσσια σπορ όπως SUP. Αλλά σας προτείνουμε, έστω δοκιμαστικά, να προτιμήσετε το ανοργάνωτο και να κάνετε μπάνιο στο παραλιακό κομμάτι που έχει στην πλάτη του το δάσος με τις κουκουναριές. Αφήστε το αυτοκίνητο σχετικά μακριά, αφενός, γιατί μπορεί να κολλήσουν οι ρόδες του στην άμμο κυρίως, όμως, για να παρέμβετε ελάχιστα σε αυτό το υπέροχο οικοσύστημα και περπατήστε μέσα στο Εθνικό Πάρκο, ανάμεσα στις κουκουναριές που φτάνουν πολύ κοντά στη θάλασσα. Όσον αφορά το νερό, η παραλία είναι πολύ ρηχή. Ο Σχοινιάς έχει το πλεονέκτημα ότι δεν επηρεάζεται ιδιαίτερα από τα αυγουστιάτικα μελτέμια. Σας προτείνουμε να περάσετε ολόκληρη την ημέρα σας εδώ: η περιοχή προσφέρεται και για πικνίκ, αν, όμως, δεν θέλετε να κουβαλάτε πράγματα, να ξέρετε ότι στην ευρύτερη περιοχή υπάρχουν αρκετές καλές ταβέρνες για όλα τα γούστα. Σε κάθε περίπτωση, πριν φύγετε από την παραλία, φροντίστε να μαζέψετε τα σκουπίδια σας. Μια προτροπή που ισχύει παντού, σε έναν τέτοιο ιδιαίτερο τόπο ισχύει, όμως, λίγο παραπάνω. Στο δυτικό άκρο της παραλίας του Σχοινιά έγινε και η θρυλική Μάχη του Μαραθώνα Δικαστικά Λίγο μετά την παραλία του Σχοινιά βρίσκεται ο οικισμός των Δικαστικών Υπαλλήλων, ο οποίος έχει δώσει και το όνομά του στην περιοχή και την παραλία που δεν είναι ακριβώς παραλία. Η πρόσβαση στη θάλασσα είναι αρκετά δύσκολη: θα περπατήσετε κατηφορικά απότομα σημεία με βράχια και γαϊδουράγκαθα. Φυσικά, δεν υπάρχουν ξαπλώστρες αλλά ούτε και άμμος: θα απλώσετε την πετσέτα σας πάνω σε μεγάλες πλάκες. Η είσοδος στο νερό γίνεται κατευθείαν με βουτιά και δεν θα πατώνετε σε κανένα σημείο. Όλα αυτά που κάνουν την παραλία «δύσκολη» για οικογένειες με μικρά παιδιά ή όσους θέλουν beach bar, είναι αυτά που την κάνουν ελκυστική στους υπόλοιπους. Τα νερά είναι πεντακάθαρα και δροσερά ενώ να σημειωθεί ότι η παραλία είναι ιδιαίτερα δημοφιλής και στους δύτες. Δικαίως. Αν φέρετε μαζί σας μάσκα, θα δείτε έναν από τους ομορφότερους βυθούς με εξαιρετική ορατότητα -συχνά θα βλέπετε ψάρια και αχινιούς. Αξίζει να έρθετε εδώ με προμήθειες ή τις απογευματινές ώρες ώστε να μπορέσετε να απολαύσετε και το ηλιοβασίλεμα. Σε κάθε περίπτωση πάντως, πρέπει να έχετε μαζί σας αντηλιακό, καθώς οι λευκές πλάκες προσελκύουν τις ακτίνες του ηλίου. Σέσι Αν σας αρέσουν οι παραλίες με μικρό βότσαλο, το Σέσι είναι η ιδανική επιλογή για εσάς. Διαθέτει καθαρά κρυστάλλινα νερά αλλά και αρμυρίκια που προσφέρουν φυσική σκιά. Απέχει 22 χιλιόμετρα από τον Τύμβο του Μαραθώνα και θα φτάσετε εκεί διασχίζοντας έναν -βατό- χωματόδρομο από το Γραμματικό. Καλό θα είναι να έρθετε εδώ μία μέρα που δεν φυσάνε βοριάδες καθώς, πέρα από το κύμα, μπορεί να φέρουν και σκουπίδια προς την πλευρά της παραλίας. Σίγουρα, πάντως, αξίζει εδώ αν θέλετε ένα ήσυχο μπάνιο ειδικά στις αρχές του καλοκαιριού. Επειδή η απόσταση από την Αθήνα δεν είναι και μικρή, αξίζει να συνδυάσετε το μπάνιο σας με φαγητό σε κάποια από τις καλές ταβέρνες που υπάρχουν σε κοντινή απόσταση. Μικρό Σέσι Στο τέλος μία διαδρομής ανάμεσα σε πεύκα και υπό τους καλοκαιρινούς ήχους των τζιτζικιών και αφού κατηφορίσετε τον χωματόδρομο, θα φτάσετε στο μικρό Σέσι. Η παραλία είναι μικρή με αρκετά δέντρα και αρμυρίκια και βοτσαλάκι ανάκατο με άμμο. Αντίθετα από ό,τι θα περίμενε κανείς, ενώ στο Σέσι δεν υπάρχει τίποτα επί της παραλίας, στο Μικρό Σέσι θα βρείτε καφετέρια και κάποιες λίγες ομπρέλες, επομένως δεν είναι απαραίτητο να έρθετε πλήρως οργανωμένοι. Παραλία Ραμνούντα Κάτω από τον σχετικά άγνωστο αλλά σημαντικό αρχαιολογικό χώρο ο οποίος απέχει περίπου 60 χιλιόμετρα από το κέντρο της Αθήνας βρίσκονται μικρά κολπάκια που σχηματίζουν αλλεπάλληλες παραλίες. Δυστυχώς τα αρχαία μονοπάτια που οδηγούν προς τη θάλασσα δεν έχουν καθαριστεί, επομένως οι φύλακες δεν θα σας αφήσουν να πάτε εκεί αμέσως μετά την επίσκεψη σας στον αρχαιολογικό χώρο. Για να φτάσετε στη θάλασσα, θα βγείτε από τον αρχαιολογικό χώρο και θα ακολουθήσετε τον χωματόδρομο προς το εκκλησάκι. Εκεί θα παρκάρετε και θα συνεχίσετε με τα πόδια έως την ακτή. Εννοείται ότι πρέπει να έχετε μαζί σας νερό και κάποιες προμήθειες αν θέλετε να περάσετε αρκετή ώρα στην παραλία. Το βέβαιο είναι ότι εδώ θα απολαύσετε ένα ήσυχο μπάνιο ακόμα και στην κορύφωση του καλοκαιριού. Είναι αυτή η απομόνωση που κάνει τα συγκεκριμένα κολπάκια ιδιαίτερα δημοφιλή στους γυμνιστές. Παραλία Βαρνάβα Συγκεντρώνει αρκετούς επισκέπτες αλλά και παραθεριστές που διαθέτουν σπίτι στην περιοχή. Είναι από τις παραλίες που διατηρεί μια «παλιομοδίτικη» αύρα. Θα την αγαπήσουν όσοι προτιμούν vintage καφέ και ταβέρνες αλλά και παραλίες με βότσαλο αντί για άμμο. Η είσοδος στο νερό έχει κάποια δυσκολία καθώς υπάρχουν πέτρες, όμως, σταδιακά, ο βυθός γίνεται αμμώδης, ενώ ομαλό είναι και το βάθεμα των νερών. Είναι από τις παραλίες που επηρεάζονται ιδιαιτέρως από τους ανέμους, επομένως καλό θα ήταν να έρθετε εδώ μία μέρα που δεν φυσάει. Πάντως η περιοχή έχει και άλλα αξιοθέατα που αξίζουν τουλάχιστον μία ημερήσια εκδρομή. Ένα από αυτά, είναι η ρεματιά του Βαρνάβα στην οποία αξίζει να περπατήσετε κατά μήκος της θαυμάζοντας τα χρώματά της φύσης και τα πλατάνια. Ένα άλλο είναι το Ευρωπαϊκό Μουσείο Άρτου, το οποίο στεγάζεται σε ένα παλιό αρχοντικό και φιλοξενεί πάνω από 3.000 κεντημένα είδη ψωμιού από την Ελλάδα και 40 χώρες. Παραλία Αγκώνα - Παραλία Λιμνιώνα Το λιμανάκι των Αγίων Αποστόλων ήταν ένα σημείο αναφοράς για τον παραθερισμό της δεκαετίας του 1980, όταν όλοι οι Αθηναίοι ήθελαν να αποκτήσουν ένα προσιτό οικονομικά σπίτι κοντά στη θάλασσα. Η δημοφιλέστερη παραλία του είναι μάλλον η Αγκώνα, η οποία είναι παραλία με βότσαλα, τα οποία, όμως, εξαφανίζονται με το που μπαίνετε στο νερό. Η παραλία διαθέτει και beach club το οποίο συγκεντρώνει πολύ κόσμο καθ’ όλη τη διάρκεια του καλοκαιριού. Αν αναζητάτε κάτι πιο ήσυχο, βρίσκεται λίγο δεξιότερα από την παραλία Αγκώνα. Είναι o Λιμνιώνας, ένας μικρός κόλπος ο οποίος προστατεύεται αρκετά καλά από τους ανέμους με υπέροχα καθαρά νερά. Η συμβουλή μας είναι, αν τον επιλέξετε, να φροντίσετε να έρθετε αρκετά νωρίς, καθώς ενώ η παραλία δεν είναι θορυβώδης, είναι αρκετά μικρή, επομένως ίσως δυσκολευτείτε να βρείτε χώρο για την πετσέτα σας. Πηγή: www.travel.gr, Γιώργος Πουλιόπουλος, Photos: Shutterstock   Διαβάστε ακόμα: Τέλειες παραλίες για βραδινές βουτιές στην Αττική 8 παραλίες με άμμο στην Αττική, ιδανικές για οικογένειες Οι απάνεμες παραλίες της Αττικής  
