Title:
Η θεατρική ομάδα των ΚΑΠΗ Χαλανδρίου κέρδισε το πιο ζεστό μας χειροκρότημα
Description:
Σημαντικές στιγμές της σύγχρονης ιστορίας μας αναβίωσε η παράσταση «Κοινός Λόγος» της θεατρικής ομάδας των ΚΑΠΗ Χαλανδρίου, που ανέβηκε στο Θέατρο της Ρεματιάς, την Κυριακή 4 Ιουνίου 2023, με τη σκηνοθετική καθοδήγηση της Ανατολής Αθανασιάδου, στο πλαίσιο του 5ου Καλλιτεχνικού Φεστιβάλ Τρίτης Ηλικίας Δήμου Χαλανδρίου. Η παράσταση κέρδισε επάξια το πιο ζεστό χειροκρότημα του κοινού, αποδεικνύοντας στην πράξη ότι τα μέλη της θεατρικής ομάδας των ΚΑΠΗ δούλεψαν με επιμονή, υπομονή, πειθαρχία και συνεργασία, κάνοντας την υπέρβαση. «Το έργο “Κοινός Λόγος” της Μικρασιάτισσας Έλλης Παπαδημητρίου και η σκηνοθετική ματιά της Ανατολής Αθανασιάδου επέτρεψε στη θεατρική μας ομάδα να αναδείξει τη σκληρή δουλειά που έκανε όλη τη χρονιά και να μας δώσει ένα υπέροχο δίδαγμα ότι κάθε ηλικία είναι κατάλληλη για έκφραση, δημιουργία, ξεδίπλωμα και ανάπτυξη ταλέντων. Ευχαριστούμε θερμά τη διεύθυνση Πολιτισμού και ιδιαίτερα τον αντιδήμαρχο Σέργιο Γκάκα για την ευκαιρία αυτή προς την τρίτη ηλικία. Αισθανόμαστε μεγάλη περηφάνεια!», σημείωσε η εντεταλμένη δημοτική σύμβουλος για τα ΚΑΠΗ κ. Ευγενία Κατούφα.  
