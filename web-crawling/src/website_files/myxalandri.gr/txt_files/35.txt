Title:
Π. Τζήμος: Ο πρόεδρος ενός “σωματείου-πρότυπο” του Χαλανδρίου, “όνομα και πράμα”
Description:
«Πρότυπο Αθλητικό Κέντρο Χαλανδρίου»: Ένα ερασιτεχνικό αθλητικό σωματείο πρότυπο, που υπηρετεί ανιδιοτελώς τον αθλητισμό και τη νεολαία της πόλης επί περίπου τρεις δεκαετίες. Το ίδρυσαν στη δεκαετία του ’90 άνθρωποι με ισχυρή και διαχρονική παρουσία στα δρώμενα του αθλητισμού, με παρουσίες σε Ολυμπιάδες, με διάφορες ιδιότητες. Ο Παναγιώτης Τζήμος, αρσιβαρίστας στα νιάτα του, μέλος των Δ.Σ. στις Ομοσπονδίες της Ποδηλασίας, της Άρσης Βαρών και διεθνής διαιτητής άρσης βαρών, ο Νίκος Σκιαδάς, ο πρόεδρος της Ομοσπονδίας Άρσης Βαρών στην εποχή των χρυσών Ολυμπιακών μεταλλίων και άλλοι πολλοί, καταξιωμένοι στον χώρο. Σήμερα, οι ιδρυτές μαζί με τους εν συνεχεία άξιους συνοδοιπόρους τους, συνεχίζουν με αστείρευτο μεράκι την άοκνη προσπάθεια. Ο Παναγιώτης Τζήμος μέχρι σήμερα είναι ο «φυσικός και καταστατικός πρόεδρος» και η ψυχή του σωματείου, παρότι πριν από πέντε χρόνια «χτυπήθηκε» από μια πολύ σπάνια νευρολογική ασθένεια. Μια ασθένεια που -χωρίς να του συμβεί κάποιο ατύχημα!- τον έχει καθηλώσει σταδιακά σε αναπηρικό καροτσάκι, με αναπηρία 90%. Κι όμως, παρά την τρομερή αντιξοότητα, συνεχίζει να αφιερώνει «όλο του το είναι» στην αθλούμενη νεολαία της πόλης μας και στα ιδανικά του αθλητισμού και μάλιστα, για ανεξήγητους λόγους -σύμφωνα με τα λεγόμενά του- χωρίς καμία βοήθεια από τη Δημοτική Αρχή της πόλης. Κύριε Τζήμο, στην αγωνιστική περίοδο που τελείωσε, η ομάδα βόλεϊ Γυναικών του «Πρότυπου Αθλητικού Κέντρου» ανέβηκε αήττητη στην Α2 Εθνική κατηγορία και κατέκτησε το κύπελλο ΕΣΠΑΑΑ, της Ένωσης Σωματείων Πετοσφαίρισης Ανατολικής Αττικής και Αθήνας. Πού «το πάτε» φέτος; Θέλω να ευχαριστήσω ξανά τις αθλήτριές μας, την προπονήτριά μας κ. Έφη Μαρτσουκάκη, τον γενικό αρχηγό κ. Βασίλη Καλαντζή, τον έφορο κ. Θεοδόση Μαυρίδη και όλους τους συντελεστές. Πράγματι η ομάδα μας κατέκτησε το πρωτάθλημα αήττητη και την άνοδό της στην Α2 Εθνική κατηγορία. Πρόκειται για έναν άθλο, για μια καταξίωση! Και το κύπελλο που πήραμε, ήταν το τρίτο στα τελευταία επτά χρόνια και μάλιστα το δεύτερο συνεχόμενο! Έτσι λοιπόν, ομάδα που κερδίζει δεν αλλάζει, έτσι δεν λέμε στον αθλητισμό; Ο «κορμός» της ομάδας μας έχει παραμείνει αναλλοίωτος. Είχαμε μόνο τρεις αποχωρήσεις και μόνο τρεις νέες προσθήκες. Ισορροπημένα και νοικοκυρεμένα πράγματα. Η προετοιμασία της ομάδας μας θα αρχίσει, Θεού θέλοντος και «κορωνοϊού επιτρέποντος», στις 31 Αυγούστου και το πρωτάθλημα της Α2, στον όμιλο Νότιας Ελλάδας, στις 31 Οκτωβρίου. Στόχος μας δεν μπορεί να είναι άλλος από την παραμονή στην κατηγορία. Το σωματείο μας ήταν και παραμένει ταπεινό και προσγειωμένο! Η Ανδρική ομάδα μπάσκετ του «Πρότυπου» πανηγύρισε και αυτή άνοδο, έτσι δεν είναι; Πράγματι, φέτος πανηγυρίσαμε ακόμα μια άνοδο. Η ανδρική ομάδα μπάσκετ ανέβηκε στη Γ&#039; ΕΣΚΑ. Αξίζουν συγχαρητήρια σε όλα τα παιδιά, τον προπονητή μας κ. Γιάννη Ράπτη, τον βοηθό του κ. Στρατή Νιάνιο και σε όλους τους συντελεστές. Στόχος μας η παραμονή στην κατηγορία. Η προετοιμασία ξεκίνησε στις 24 Αυγούστου. Μακάρι και τα αγόρια μας να μοιάσουν στα κορίτσια μας και να τα δούμε και αυτά μια μέρα σε μεγάλη κατηγορία! Πίσω από τις πρώτες ομάδες, υπάρχουν και οι ακαδημίες, τα τμήματα υποδομών. Μ’ αυτά πώς τα πάτε; Διαχρονικά, πάρα πολύ καλά. Αντιμετωπίζουμε όμως προβλήματα με τα γήπεδα του Δήμου Χαλανδρίου. Τα παιδιά μας δεν προπονούνται σε κλειστά γήπεδα αλλά σε ανοιχτά, με όλες τις αρνητικές συνέπειες, όπως βροχές, κρύα και καύσωνες. Τα ανοιχτά γήπεδα του Δήμου μας δεν είναι τα καταλληλότερα για τη σωστή ανάπτυξη του αθλητισμού και για την υγεία και την ασφάλεια των παιδιών. Δυστυχώς στο αθλητικό κέντρο «Αποστολοπούλου», που γίνονται οι προπονήσεις, οι συνθήκες είναι πολύ δύσκολες, δεν υπάρχει σωστή υδροδότηση, παρά μονό μια βρύση στα συρματοπλέγματα που θυμίζει ποτίστρα, δεν υπάρχουν τουαλέτες, παρά μόνο μια χημική τουαλέτα. Αυτή η κατάσταση θα μπορούσε να βελτιωθεί άμεσα και με μικρό κόστος. Η Δημοτική Αρχή πρέπει να ανταποκριθεί στις στοιχειώδεις υποχρεώσεις της απέναντι στους δημότες, απέναντι στην αθλούμενη νεολαία του Χαλανδρίου. Πριν από 2-3 χρόνια είχαμε διαβάσει για το δικαστήριο που είχατε με τον Δήμο Χαλανδρίου. Τι απέγινε με αυτό το θέμα; Ο Δήμος Χαλανδρίου μάς είχε παραχωρήσει κατά χρήση, όχι κατά κυριότητα, δεν ήταν δικό μας δηλαδή, έναν υπόγειο χώρο κάτω από τη μικρή τσιμεντένια εξέδρα του αθλητικού κέντρου «Αποστολοπούλου». Εκεί στεγαζόταν το πιο παραγωγικό τμήμα του σωματείου μας, η άρση βαρών. Οι αθλητές και οι αθλήτριες του Π.Α.Κ. Χαλανδρίου έχουν φέρει τέσσερα ευρωπαϊκά μετάλλια στην Ελλάδα και στην πόλη και εκατοντάδες μετάλλια και έπαθλα. Εκεί λοιπόν, στο υπόγειο, ήταν το προπονητήριό τους. Και μια ωραία μέρα λοιπόν, τα Χριστούγεννα του 2016, ο Δήμος μάς κοινοποίησε ένα «πρωτόκολλο διοικητικής αποβολής». Θα θέλατε να εξηγήσετε τι ακριβώς είναι αυτό; Ένα χαρτί με το οποίο μας πέταξε έξω στο δρόμο! Τι μας έλεγε ο Δήμος; Ότι ήμασταν, λέει, «καταπατητές» της δημοτικής περιουσίας! Ότι είχαμε καταπατήσει το υπόγειο! Ενώ γνώριζαν πολύ καλά ότι τη χρήση του υπογείου μάς την είχε παραχωρήσει ο ίδιος ο ...Δήμος, για να στεγάζουμε το προπονητήριο της άρσης βαρών, των ευρωπαϊκών μεταλλίων. Στραφήκαμε λοιπόν κατά του πρωτοκόλλου διοικητικής αποβολής, μέσα στα Χριστούγεννα και την Πρωτοχρονιά. Και βγήκε η απόφαση του Ειρηνοδικείου Χαλανδρίου, που μας δικαίωσε πανηγυρικά! Φυσικά, αναγνώρισε ότι δεν είμαστε καταπατητές, φυσικά αναγνώρισε ότι είχαμε κάθε δικαίωμα να χρησιμοποιούμε το υπόγειο ως προπονητήριο άρσης βαρών. Ο Δήμος έλεγε ότι ήθελε να μας διώξει για να αδειοδοτήσει τον χώρο. Ο επικαλούμενος λόγος κατά την κρίση μου ήταν προσχηματικός, καθώς εξ όσων γνωρίζω μέχρι σήμερα δεν έχει αδειοδοτηθεί ο χώρος. Μήπως ο Δήμος δεν τα κατάφερε για άλλους λόγους, για τους οποίους ίσως δεν φταίει; Αυτό που γνωρίζω σίγουρα ότι κατάφερε, είναι να τεθεί σε αναστολή το τμήμα της άρσης βαρών του «Πρότυπου». Την άδεια λειτουργίας, νομίζω ότι μέχρι στιγμής δεν την έχει καταφέρει. Τι άλλο μπορεί να φταίει όταν κάποιος δεν μπορεί να αδειοδοτήσει επί τέσσερα χρόνια ένα υπόγειο; Η ελληνική γραφειοκρατία; Ίσως... Παράλληλα, να σημειωθεί ότι ο Δήμος έκανε έφεση κατά της απόφασης που μας δικαίωσε και ακόμα περιμένουμε να ορίσει ημερομηνία για να πάμε στη δίκη. Τέλος πάντων, Δήμος είναι, εξουσία έχει, κάνει ό,τι θέλει, εμείς είμαστε ανήμποροι, προσωπικά είμαι ανήμπορος και σωματικά αλλά και οικονομικά. Δεν μπορούμε να σηκώσουμε το οικονομικό βάρος αυτής της αντιδικίας, εμείς πληρώνουμε από την τσέπη μας και ο Δήμος από τα δημοτικά έσοδα. Τώρα τελευταία μας θυμήθηκε πάλι ο Δήμος και μας ζήτησε να πετάξουμε στο δρόμο και τα υπόλοιπα περιουσιακά μας στοιχεία, που βρίσκονται ακόμα στο υπόγειο με δική τους υπαιτιότητα. Αφού ο Δήμος μάς έκανε έξωση, τυπικά δεν θα έπρεπε να την «έχει κάνει σωστά», έστω και αν το Δικαστήριο έκρινε ότι η αποβολή μας έγινε παράνομα; Αυτή είναι η κατάσταση, όμως εμείς δεν το βάζουμε κάτω. Θα συνεχίσουμε να παλεύουμε για τις αρχές, τις αξίες, τα ιδανικά μας, με τα λιγοστά μέσα που διαθέτουμε. Βλέποντας με αισιοδοξία το μέλλον, μέσα στα μάτια των κοριτσιών και των αγοριών μας! Ευχαριστώ το “Myxalandri.gr” για την φιλοξενία και εύχομαι συνεχώς να πολλαπλασιάζει τους αναγνώστες του. ΥΓ.: Για νέες εγγραφές παιδιών από 6 έως 15 ετών στο «Πρότυπο Αθλητικό Κέντρο Χαλανδρίου», μπορείτε να επικοινωνείτε στο τηλέφωνο 210-6717300. Οι συνεντεύξεις του Myxalandri.gr με τους προέδρους των αθλητικών συλλόγων του Χαλανδρίου:  Φ.Ο.Τ. Χαλανδρίου: “Στόχος μας η δημιουργία ομάδων που θα λειτουργούν σαν μία καλή παρέα” “Ο Απόλλων Χαλανδρίου να καθιερωθεί στο υψηλότερο ποδοσφαιρικά επίπεδο της Αθήνας”  
