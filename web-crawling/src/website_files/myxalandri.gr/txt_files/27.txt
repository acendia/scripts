Title:
Τέλειες παραλίες για βραδινές βουτιές στην Αττική
Description:
Πήγαμε για βραδινό “μπανάκι μανάκι” σε κοντινές παραλίες της πρωτεύουσας κι απολαύσαμε δροσερές βουτιές κάτω από τον έναστρο ουρανό. Πού και πού μας πιάνει μια έντονη διάθεση για ρομαντζάδα. Δεν ξέρουμε αν φταίει το καλοκαιράκι που φέτος μας επισκέφθηκε κάπως καθυστερημένα, οι υποχρεώσεις που πολλαπλασιάζονται ή οι ξενέρωτοι που δυστυχώς κερδίζουν έδαφος εις βάρος των ρομαντικών ψυχών. Ότι κι αν φταίει πάντως καλό είναι να ξεκουνηθούμε και να πάμε για ένα βραδινό μπανάκι και να πλατσουρίσουμε μακριά από ενοχλητικές αντηλιές και πολυκοσμία που σε περιορίζει σε λίγα τετραγωνικά αμμουδιάς ή βοτσαλωτής παραλίας. Έτσι ξεκινήσαμε για τις φετινές βραδινές βουτιές μας σε κοντινές παραλίες της Αττικής κι ελπίζουμε να σε πετύχουμε σε κάποια εξ αυτών. Καβούρι https://www.youtube.com/watch?v=6dRmqygYoyM Το &quot;πρώτη μούρη στο Καβούρι&quot; μοιάζει με άπιαστο όνειρο πια αφού η παραλία βρίσκεται σταθερά στις πρώτες θέσεις των πιο δημοφιλών προορισμών κοντά στην Αττική. Παραμένει επίσης μια από τις δημοφιλέστερες παραλίες για βραδινές βουτιές αφού έχει σούπερ αμμουδιά, για να μη σκουντουφλάς πάνω σε βραχάκια στα σκοτάδια, και ρηχά, ζεστά νερά για τους κρυουλιάρηδες της παρέας. Αν θες και ρομαντική καβάτζα, τότε βουρ προς το νησάκι στο οποίο φτάνεις σχεδόν περπατώντας αφού είναι τόσο ρηχά. Πευκάκια Σχινιάς https://www.youtube.com/watch?v=jwTYcKgR8rc Στα... πόδια του δάσους που έχει ανακηρυχθεί Εθνικό Πάρκο Σχινιά-Μαραθώνα, απλώνεται η λαχταριστή, αφράτη αμμουδιά των Πεύκων ή Πευκακίων (δεν θα τα χαλάσουμε για το όνομα κι ας υπάρχει μια σχετική διχογνωμία). Ψιλή, απαλή άμμος μέσα κι έξω από το νερό κι ιδανικά ρηχή θάλασσα για όσους δεν είναι φαν των μεταμεσονύκτιων απλωτών και θέλουν απλώς να πλατσουρίσουν. Εδώ ο ουρανός παραμένει έναστρος αφού το δάσος βγάζει νοκ άουτ τη φωτορύπανση ενώ αν ξεκινάς από τον Αθηναϊκό Βορρά βρίσκεσαι σε απόσταση αναπνοής. Ερωτοσπηλιά – Πόρτο Ράφτη Από το όνομα και μόνο καταλαβαίνεις ότι η φάση εδώ είναι πιο ζευγαρίσια κι ιδανική για βραδινή ροματζάδα πλάι στο κύμα. Η παραλία έχει άμμο μέσα κι έξω από το νερό και απέχει 43 χιλιόμετρα από το κέντρο της Αθήνας. Τα τελευταία χρόνια τα Beach parties εκεί έχουν πολλαπλασιαστεί, ωστόσο μην ξενερώνεις γιατί και μια βραδινή παρτάρα με το ταίρι σου ή την παρέα σου by the sea, ίσως να είναι αυτό που πραγματικά χρειάζεσαι. Σούνιο Στο Σούνιο, η παραλία μπροστά από το ξενοδοχείο Αιγαίον, ακριβώς κάτω από τον ναό του Ποσειδώνα, είναι ελεύθερη από ξαπλώστρες και ομπρέλες στις δύο άκρες της, κι έχει μια τέλεια αμμουδιά για να διώξει μακριά τις δεύτερες σκέψεις σχετικά με το πού θα πατήσεις στα σκοτεινά είτε έξω είτε στο νερό. Η δεξιά (όπως κοιτάς την θάλασσα) άκρη της παραλίας έχει και θέα στον φωτισμένο ναό, η αριστερή λιγότερο κόσμο και λιγότερα φώτα, για να βλέπεις περισσότερα αστέρια. Από όλα έχει ο παραλιακός μπαξές για να μην φύγει κανείς παραπονεμένος. Xάρακας https://www.youtube.com/watch?v=1MwEuVP4a5g Μία μόλις ανάσα από το Σούνιο, ο Χάρακας παραμένει μια από τις ομορφότερες παραλίες της Αττικής με νερά σχεδόν πάντα καθαρά και αφράτη άμμο. Τα νερά του είναι ρηχά κι η αμμουδιά μέσα κι έξω φαντάζει ιδανική για νυχτερινό πλατσούρισμα αλλά και κολύμπι για εκείνους που το λέει η καρδούλα τους. Αν θες να ρομαντζάρεις πρέπει να μπει απαραίτητα στη λίστα σου, αφού σου προσφέρει μια κάποια απομόνωση, ενώ το μισοφωτισμένο τοπίο γύρω σου είναι τουλάχιστον γοητευτικό. Zούμπερι https://www.youtube.com/watch?v=b1WQ23HlUCA Eίναι ο ιδανικός προορισμός για βραδινό μπάνιο με ολίγη από ...μονοήμερη (ή για να τα γράφουμε σωστά, μονονυχτία) εκδρομή. Η δε παραλία μπροστά είναι υπέροχα αμμουδερή και ιδανική για τις βουτιές μας με προστατευμένα τα πατουσάκια μας. Τα νερά είναι ρηχά και αργούν να βαθύνουν, οπότε αν είσαι φαν του πλατσουρίσματος κυρίως κι όχι του κανονικού μπάνιου, τότε κι αυτή η ανάγκη σου θα εξυπηρετηθεί. Ανάβυσσος https://www.youtube.com/watch?v=euBCOOcPyvk Όλοι οι καλοί χωράνε στην ανοιχτωσιά της τεράστιας κεντρικής παραλίας της Αναβύσσου, επομένως φόρτωσε φακούς, φαναράκια και μπύρες στα ψυγειάκια και από εμάς καλές βραδινές βουτιές. Οι επιλογές για να στρώσεις πετσετούλα και ψάθα άπειρες ενώ η αμμουδιά τόσο έξω, όσο και μέσα διευκολύνει τους φοβιτσιάρηδες και τους σιχασιάρηδες της παρέας. Η τεράστια έκτασή της σου προσφέρει τη δυνατότητα να βρεις μπόλικα σποτ για να απλωθείς αποφεύγοντας όποια ενοχλητική παρέα βρεθεί στον δρόμο σου. Πηγή: www.in2life.gr, Σπύρος Σμυρνής  
