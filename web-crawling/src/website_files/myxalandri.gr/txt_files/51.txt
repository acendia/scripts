Title:
Φ.Ο.Τ. Χαλανδρίου: “Στόχος μας η δημιουργία ομάδων που θα λειτουργούν σαν μία καλή παρέα”
Description:
To Myxalandri.gr στηρίζοντας όλα αυτά τα χρόνια τον αθλητισμό του Χαλανδρίου, ξεκινάει μια σειρά από συνεντεύξεις με τους προέδρους των αθλητικών συλλόγων της πόλης μας, ενόψει της νέας αθλητικής σεζόν, η οποία ευχόμαστε να αρχίσει και να ολοκληρωθεί κανονικά, χωρίς να επηρεαστεί από τον κορωνοϊό. Οι συνεντεύξεις μας αρχίζουν σήμερα με καλεσμένο μας τον πρόεδρο του Φ.Ο.Τ. Χαλανδρίου (Φιλοπρόοδος Όμιλος Τούφας Χαλανδρίου) κ. Πάνο Πανόπουλο: Η περσινή σεζόν ήταν μία ιδιαίτερη χρονιά λόγω του Covid-19 που στο τέλος τους όμως βρήκαν το Αντρικό τμήμα μπάσκετ να ανεβαίνει για δεύτερη φορά στη Β&#039; ΕΣΚΑ και το Γυναικείο τμήμα μπάσκετ να επιστρέφει στην Α&#039; ΕΣΚΑ. Ήταν κάτι που είχατε θέσει σαν στόχο από την αρχή για τη χρονιά που μας πέρασε; Σαν στόχο κάθε χρόνο βάζουμε τη δημιουργία ομάδων που θα λειτουργούν σαν μία καλή παρέα μέσα στο γήπεδο, που θα παίζει ο ένας για τον άλλον. Δεν είναι πάντα εύκολο αλλά όταν το πετυχαίνουμε τα αποτελέσματα ακολουθούν. Η περσινή χρονιά ήταν όντως μία ιδιαίτερη χρονιά, που πέρα από τον κορωνοϊό, είχε πολλούς τραυματισμούς και για τα δύο τμήματά μας. Όλοι οι αθλητές και οι αθλήτριες των δύο τμημάτων, μαζί με τους προπονητές τους προσπάθησαν μέχρι τέλους για το καλύτερο αποτέλεσμα που τελικά μετά τις ανακατατάξεις έφερε την άνοδό τους. Εννοείται είμαστε χαρούμενοι και για τις δύο ανόδους αλλά κυρίως για την προσπάθεια που έγινε μέχρι να φτάσουμε στο τελικό αποτέλεσμα. Η σεζόν που ξεκινάει έχει και αυτή τις ιδιαιτερότητες του Covid-19 που σίγουρα θα συνεχίσει να μας απασχολεί. Αλλάζει αυτό κάτι στα σχέδια της ομάδας; Σίγουρα θα υπάρξουν πολλά ζητήματα και την επόμενη χρονιά και αρκετές δυσκολίες ώστε να ολοκληρωθούν αγωνιστικά τα πρωταθλήματα. Ήδη η Γ.Γ.Α. έδωσε κάποιες οδηγίες και περιμένουμε και από την ΕΣΚΑ να μας δώσει ένα πιο αναλυτικό πλάνο για το πώς θα αντιμετωπίσουμε πιθανά κρούσματα στις ομάδες κατά τη διάρκεια των πρωταθλημάτων. Σαν Φ.Ο.Τούφας Χαλανδρίου δεν αλλάζουμε το πλάνο και τα σχέδιά μας. Προτεραιότητα να δημιουργηθούν αυτές οι συνθήκες που θα μπορούμε από τις Ακαδημίες μας να αντλούμε αθλητές για το Αντρικό και Γυναικείο. Επειδή όμως είναι ένα πλάνο που έχει ξεκινήσει και θέλει υπομονή και δουλειά, προσπαθούμε να δώσουμε ευκαιρία σε νέα παιδιά να πάρουν χρόνο, εμπιστοσύνη, παραστάσεις από τις κατηγορίες που συμμετέχουμε. Ποιος είναι ο στόχος της Αντρικής ομάδας για τη νέα χρονιά; Είναι η δεύτερη φορά που βρισκόμαστε στην Β&#039; ΕΣΚΑ και το πιο ευχάριστο για εμάς είναι ότι το μεγαλύτερο μέρος του περσινού κορμού ανανέωσε και για τη φετινή χρονιά. Είναι μία παρέα παιδιών που παίζει αρκετά χρόνια μαζί, τα παιδιά έχουν προσφέρει 3 ανόδους σε 5 χρόνια και δείχνουν να έχουν τη διάθεση να συνεχίσουν μαζί. Λίγα έμπειρα παιδιά, και πολλά παιδιά που απέκτησαν πρωταγωνιστικό ρόλο μέσα από τη δουλειά τους με την ομάδα συν πολλά παιδιά μικρής ηλικίας. Είμαστε στην πολύ ευχάριστη θέση στο Αντρικό να έχουμε πάνω από τα μισά παιδιά ηλικίας κάτω των 21 ετών. Ο στόχος λοιπόν είναι ξεκάθαρος, καλή διάθεση, πολλή δουλειά μέσα στο γήπεδο με τον προπονητή τους, στήριξη από την πλευρά του Συλλόγου σε ό,τι χρειαστεί και σίγουρα θα έχουμε μία πετυχημένη χρονιά. Να φανταστούμε ότι παρόμοιοι θα είναι και οι στόχοι στο Γυναικείο τμήμα μπάσκετ; Ακριβώς, το Γυναικείο μας επιστρέφει στην Α&#039; κατηγορία και ήδη οι κινήσεις που έχουμε κάνει είναι για να ενισχύσουμε την ομάδα μπάσκετ κυρίως με παιδιά που θέλουν την ευκαιρία να παίξουν και έχουν τη διάθεση να κερδίσουν τη θέση και τον χρόνο τους μέσα στο γήπεδο. Και εδώ έχουμε κάποιες έμπειρες αθλήτριες που θα βοηθήσουν τις συμπαίκτριες και τον προπονητή τους ώστε όλο αυτό το πλάνο να στεφθεί με επιτυχία. Γενικά αισιοδοξούμε με το υλικό που είχαμε και τις κινήσεις που έγιναν ότι και τα δύο τμήματα θα έχουν μία πετυχημένη χρονιά, αρκεί να υπάρχει υγεία. Ο Δήμος Χαλανδρίου στέκεται αρωγός στις προσπάθειές σας; Βρισκόμαστε εν μέσω μίας τεράστιας κρίσης υγειονομικής αλλά και οικονομικής, με τα πράγματα να είναι εξαιρετικά δύσκολα όχι μόνο στη χώρα μας αλλά και σε παγκόσμιο επίπεδο. Ο Δήμος Χαλανδρίου από την πρώτη στιγμή κάλεσε όλες τις ομάδες και μας ενημέρωσε για τη διακοπή λειτουργίας αλλά και για όλα τα απαιτούμενα μέτρα για την επιστροφή των ομάδων μας τον Ιούνιο. Πολύ σημαντικό ότι έγιναν οι συναντήσεις με τις ομάδες για να φτιαχτεί το πρόγραμμα της επόμενης περιόδου ώστε να υπάρξει μία όσο γίνεται καλύτερη οργάνωση από την πλευρά μας. Ενώ υπάρχει και η ενημέρωση ότι παρά τις δυσκολίες που αντιμετωπίζει ο Δήμος Χαλανδρίου θα προσπαθήσει να βοηθήσει όλες τις ομάδες τη δύσκολη αυτή περίοδο με όποιο τρόπο μπορεί. Μια έμπρακτη βοήθεια και συγχρόνως μια βαθιά οικονομική ανάσα για τα σωματεία θα ήταν τουλάχιστον για την αγωνιστική χρονιά 2020-21 και για όσο διαρκέσει αυτή η πανδημία να μην ισχύσουν οι χρεώσεις του Δήμου για τη χρήση των αθλητικών χώρων. Να ευχηθούμε υγεία και καλή επιτυχία στις ομάδες σας στα απαιτητικά πρωταθλήματα που έρχονται τη νέα σεζόν. Το μόνο που δυστυχώς δεν θεωρώ εφικτό για την επόμενη χρονιά είναι να συνεχίσουμε να έχουμε κοντά τα παιδιά των Ακαδημιών μας στους αγώνες του Αντρικού και του Γυναικείου. Έχει γίνει μεγάλη προσπάθεια και δουλειά στις Ακαδημίες και ήταν ξεκάθαρος στόχος μας να υπάρξει σύνδεση με τα μεγάλα τμήματα του Συλλόγου. Κάτι το οποίο είχαμε καταφέρει σε μεγάλο βαθμό την περσινή χρονιά και έδωσε εικόνες και κίνητρο στα παιδιά αλλά και δύναμη και ενθουσιασμό στους μεγάλους μας αθλητές. Από εκεί και πέρα υγεία σε όλες τις ομάδες, τους αθλητές, προπονητές και όλους όσους τρέχουν για να υπάρχει ερασιτεχνικός αθλητισμός.  
