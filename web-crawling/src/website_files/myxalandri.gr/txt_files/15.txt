Title:
Συνεχίζονται και τον Σεπτέμβριο οι πολιτιστικές εκδηλώσεις από την Περιφέρεια Αττικής
Description:
Η Περιφέρεια Αττικής συνεχίζει και τον Σεπτέμβριο τις πλούσιες και ποιοτικές δράσεις πολιτισμού τόσο στο πλαίσιο των Φεστιβάλ που έχει καθιερώσει στο Αττικό Άλσος και στο Πάρκο Τρίτση, όσο και με εκδηλώσεις στους Δήμους της Αττικής, αναδεικνύοντας διαρκώς την αδιάρρηκτη σχέση της ζωής με την τέχνη και προσφέροντας δωρεάν ψυχαγωγία σε όλους τους πολίτες. Στο Αττικό Άλσος, στο πλαίσιο του 2ου Φεστιβάλ, ο Σεπτέμβριος είναι ο μήνας αφιερωμένος στην μουσική. Έτσι, από σήμερα Τετάρτη 30 Αυγούστου έως και την Τρίτη 3 Οκτωβρίου η σκηνή του θεάτρου «Κατίνα Παξινού», θα γίνει το φιλόξενο σκηνικό γνωστών συγκροτημάτων, μουσικών και τραγουδιστών. Υπενθυμίζεται ότι το πρώτο μέρος του Φεστιβάλ, το οποίο πραγματοποιήθηκε τον Ιούλιο ήταν αφιερωμένο στο θέατρο. Όλες οι μουσικές παραστάσεις ξεκινούν στις 21:00 και η είσοδος για το κοινό είναι δωρεάν. Κρατήσεις θέσεων θα γίνονται μέσω του παρακάτω συνδέσμου: https://www.ticketservices.gr/ Η Περιφέρεια Αττικής στους Δήμους Από την Πέμπτη 31 Αυγούστου έως και την Κυριακή 15 Οκτωβρίου, η Περιφέρεια Αττικής διοργανώνει σε κάθε γωνιά της Αττικής ένα πλούσιο, ποιοτικό πολιτιστικό πρόγραμμα προσφέροντας θεατρικές παραστάσεις, συναυλίες και ποιοτικές μουσικές παραστάσεις με γνωστούς καλλιτέχνες. Φεστιβάλ Πάρκου Τρίτση Με μουσικές και θεατρικές παραστάσεις θα γεμίσει και το Πάρκο Τρίτση από την Πέμπτη 7 Σεπτεμβρίου έως και την Παρασκευή 29 Σεπτεμβρίου στο πλαίσιο των πολιτιστικών εκδηλώσεων του Φεστιβάλ Πάρκου Τρίτση. Την καλλιτεχνική επιμέλεια έχει η εντεταλμένη περιφερειακή σύμβουλος και ηθοποιός Μαίρη Βιδάλη. Η έναρξη των εκδηλώσεων είναι στις 20:30. Ο περιφερειάρχης Αττικής Γ. Πατούλης αναφερόμενος στις πολιτιστικές εκδηλώσεις επισημαίνει: «Από το Αττικό Άλσος μέχρι και την πιο απόκεντρη γωνιά του Λεκανοπεδίου, η Περιφέρεια Αττικής προσφέρει σε όλους τους πολίτες που αγαπούν την τέχνη και τον πολιτισμό μια πανδαισία μουσικών και θεατρικών παραστάσεων με ελεύθερη είσοδο. Γιατί για εμάς, ο πολιτισμός δεν είναι πολυτέλεια, αλλά τρόπος και στάση ζωής, ένα αγαθό που πρέπει να είναι προσβάσιμο από το σύνολο της κοινωνίας». Από την πλευρά του ο αντιπεριφερειάρχης Πολιτισμού Β. Γιαννακόπουλος, προσκαλώντας όλες και όλους στις συναυλίες και τις μουσικές παραστάσεις που προσφέρει η Περιφέρεια στο Αττικό Άλσος και σε κάθε γωνιά της Αττικής, επισήμανε με την σειρά του ότι ο πολιτισμός είναι το πιο ανταγωνιστικό πλεονέκτημα της Αττικής και ένα αναπόσπαστο κομμάτι της ταυτότητάς της. Αναλυτικά το πρόγραμμα σε όλους τους χώρους των εκδηλώσεων: ΠΡΟΓΡΑΜΜΑ ΠΟΛΙΤΙΣΤΙΚΩΝ ΕΚΔΗΛΩΣΕΩΝ   
