Title:
16ος Μαραθώνιος Ανάγνωσης: Γιορτή βράβευσης των μαθητών στην Παιδική Βιβλιοθήκη
Description:
Με ρεκόρ συμμετοχής ολοκληρώθηκε φέτος ο διαγωνισμός φιλαναγνωσίας αφού πήραν μέρος περίπου 1.000 μαθητές από δημοτικά σχολεία του Χαλανδρίου, των Βριλησσίων, του Αμαρουσίου, του Γέρακα, των Μελισσίων, του Ν. Ηρακλείου και άλλων δήμων της Αττικής. Η γιορτή λήξης του 16ου Μαραθώνιου Παιδικής Ανάγνωσης Δήμου Χαλανδρίου, θα πραγματοποιηθεί το Σάββατο 10 Ιουνίου 2023, στην Παιδική Βιβλιοθήκη «Μίμης Βασιλόπουλος» (Παλαιολόγου, Αβέρωφ &amp;amp; Σόλωνος, Χαλάνδρι), στις 11:30. Έφτασε η μέρα για τη βράβευση και τα δώρα! Ο Μαραθώνιος διοργανώνεται κάθε χρόνο από την Παιδική Βιβλιοθήκη Χαλανδρίου «Μίμης Βασιλόπουλος» (Βραβείο 2013 του Κύκλου του Ελληνικού παιδικού Βιβλίου - Ελληνικού Τμήματος ΙΒΒΥ και 2 φορές υποψήφια για το διεθνές βραβείο Astrid Lindgren) σε συνεργασία με τα βιβλιοπωλεία «Ευριπίδης». Είναι ένα εκπαιδευτικό και ψυχαγωγικό πρόγραμμα για μαθητές δημοτικού, που διαβάζουν τα προτεινόμενα, από τις βιβλιοθηκονόμους του Δήμου Χαλανδρίου, βιβλία και βραβεύονται στο τέλος για τη συμμετοχή τους. Στόχος του προγράμματος είναι η ανάπτυξη και η προώθηση της ανάγνωσης στα παιδιά του δημοτικού, καθώς και η ενίσχυση της δημιουργικότητας με αφετηρία το καλό βιβλίο. Το πρόγραμμα εμπλουτίζεται με δημιουργικές δραστηριότητες σε όλη τη διάρκεια της σχολικής χρονιάς, όπως παρουσιάσεις των προτεινόμενων βιβλίων στην Παιδική Βιβλιοθήκη και στα σχολεία, διαδραστικά παιχνίδια με τα βιβλία της βιβλιοθήκης και άλλες δράσεις που βοηθούν στη διαμόρφωση της αναγνωστικής συμπεριφοράς των παιδιών.
