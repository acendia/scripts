Title:
Πρώτο κουδούνι για τα σχολεία του Χαλανδρίου
Description:
Στο 12ο και το 5ο Δημοτικό Χαλανδρίου βρέθηκε, το πρωί της Δευτέρας 11 Σεπτεμβρίου, ο δήμαρχος Σίμος Ρούσσος για τον καθιερωμένο αγιασμό και τις ευχές για μια καλή σχολική χρονιά. Ο δήμαρχος Χαλανδρίου τόνισε την ανάγκη τα σχολεία να είναι αντάξια των παιδιών μας και να λειτουργούν ως χώροι κοινωνικοποίησης, σε συνθήκες ασφάλειας, σημειώνοντας μεταξύ άλλων: «Τα σχολεία είναι, ή θα όφειλαν να είναι, πέρα από χώροι γνώσης, χώροι κοινωνικοποίησης, ανοιχτά παράθυρα στον κόσμο, χώροι που τα παιδιά μας κάνουν τα πρώτα τους βήματα. Υποχρέωση και βούληση του Δημοτικού Συμβουλίου είναι να διασφαλίσουμε ότι τα πρώτα αυτά βήματα των παιδιών μας, θα γίνουν σε χώρους λειτουργικούς, ασφαλείς και πολύχρωμους. Για το σκοπό αυτό έχουν δαπανηθεί πολλά εκατομμύρια ευρώ και ακόμα περισσότερος κόπος και αγωνία. Προσδοκούμε και ελπίζουμε ότι, με τη συνεργασία των εκπαιδευτικών, των γονιών και των παιδιών, θα καταφέρουμε να διατηρήσουμε τη σημερινή εικόνα των σχολείων μας, έτσι ώστε να είναι αντάξια των παιδιών μας». Νέα σχολική χρονιά σε «καινούργια» σχολεία Σύμφωνα με τη σχετική ανακοίνωση του Δήμου Χαλανδρίου, μέσα στο καλοκαίρι, έγινε συστηματική προσπάθεια από την Τεχνική Υπηρεσία του Δήμου, έτσι ώστε να ολοκληρωθούν, πριν από την έναρξη της σχολικής χρονιάς, μια σειρά από εκτεταμένες κτηριακές παρεμβάσεις σε 16 σχολεία της πόλης. Οι παρεμβάσεις, που αποτελούν συνέχεια του μεγάλου έργου αναμόρφωσης των σχολείων, το οποίο ξεκίνησε το 2019, συνοδεύτηκαν από τη δημιουργία νέων πολύχρωμων τοιχογραφιών, που δίνουν χρώμα στην καθημερινότητα μαθητών και εκπαιδευτικών. Με επιπλέον αριθμό καθαριστριών Με επιπλέον αριθμό καθαριστριών -διπλάσιο από τον αριθμό όσων καλύπτει η δαπάνη του υπουργείου Εσωτερικών, βάσει των ανθρωποωρών που προέβλεπαν οι σχετικές διατάξεις- ξεκινά η χρονιά, για τα σχολεία του Χαλανδρίου. Το επιπλέον κόστος της μισθοδοσίας, που ξεπερνά τις 200.000 ευρώ, θα καλυφθεί και φέτος, όπως και πέρσι, από τον δημοτικό προϋπολογισμό. Η πρόσληψη του επιπλέον προσωπικού κρίθηκε επιβεβλημένη, δεδομένου ότι 16 σχολεία της πόλης -10 Δημοτικά και 6 Νηπιαγωγεία- λειτουργούν, λόγω διευρυμένου ωραρίου του ολοήμερου, έως τις 5:30 το απόγευμα.  
