Title:
“Αγαπάμε το Χαλάνδρι”: Συμπόρευση νίκης Κρίστης Αγαπητού - Γιώργου Θέου
Description:
Η Κρίστη Αγαπητού, ως επικεφαλής της δημοτικής παράταξης “Αγαπάμε το Χαλάνδρι”, ανακοινώνει την εκλογική συνεργασία με τον ανεξάρτητο δημοτικό σύμβουλο, Γιώργο Θέο. Αναλυτικά, η δήλωσή της έχει ως εξής: “Συμπόρευση νίκης για τη μικρή μας πατρίδα, το Χαλάνδρι που αγαπάμε” «Στον πυρήνα της φιλοσοφίας μου βρίσκεται η διεύρυνση και συνάντηση με πρόσωπα εγνωσμένης αξίας και αδιαμφισβήτητου πολιτικού βάρους. Ο Γιώργος Θέος μέσα από τη δράση του στο δημοτικό συμβούλιο, στα όργανα και τις επιτροπές που συμμετείχε, ξεχώρισε για τον πολιτικό του πολιτισμό, την ευρυμάθεια, τις προτάσεις, την κουλτούρα σύνθεσης και τον οραματικό του χαρακτήρα για το Χαλάνδρι. Στην επιστολή ανεξαρτητοποίησής του σημείωσε ότι “Απαιτείται σηματοδότηση πράξεων με ισχυρό συμβολισμό που πρέπει να υπερβαίνουν όρια και εμπόδια, πραγματικά ή φανταστικά”. Αυτό ακριβώς έκανε πράξη: προσήλθε χωρίς προαπαιτούμενα, με μοναδικό κίνητρο συμμετοχής την ανιδιοτελή διάθεση για προσφορά. Με τον Γιώργο, μοιραζόμαστε κοινές σκέψεις για τα προβλήματα της τοπικής κοινωνίας, αλλά κυρίως για τον τρόπο που θα φτάσουμε στην επίλυσή τους. Η παρουσία του αυτό σηματοδοτεί: ισχυρή εναλλακτική πρόταση διακυβέρνησης του δήμου Χαλανδρίου, χωρίς αποκλεισμούς και διαιρέσεις που πληγώνουν την πόλη μας, εντός και εκτός δημαρχιακού μεγάρου. Γιώργο, σε ευχαριστώ για την τιμή της συμπόρευσης. Καλώς όρισες και καλό μας αγώνα!». Από την πλευρά του, ο Γιώργος Θέος σημείωσε χαρακτηριστικά: «Είναι ιδιαίτερη η τιμή και η χαρά της συμπόρευσης με την Κρίστη Αγαπητού, τους συναδέλφους δημοτικούς συμβούλους, υποψήφιους δημοτικούς συμβούλους αλλά και τους απλούς εθελοντές της δημοτικής παράταξης “Αγαπάμε το Χαλάνδρι”. Συναντήθηκα ήδη με αγαπημένα πρόσωπα που μοιραζόμαστε ασπρόμαυρες και έγχρωμες αναμνήσεις, για το μέρος που γεννηθήκαμε, ανδρωθήκαμε και πάντα ζούμε. Τους ευχαριστώ για την υποδοχή και την αποδοχή! Στις συναντήσεις που προηγήθηκαν της πολιτικής μας συμφωνίας, διέκρινα στην υποψήφια δήμαρχο, ισχυρή βούληση για δημιουργία συναντίληψης και δυναμική σύνθεσης όλων των υγιών πολιτικών και κοινωνικών δυνάμεων της πόλης μας. Προσέρχομαι στον εκλογικό αγώνα με ισχυρό κίνητρο, ώστε η αλλαγή σελίδας να συμβεί στην πράξη. Μέχρι την εκλογή του Οκτωβρίου, το μήνυμα της μεγάλης πολιτικής αλλαγής θα φτάσει σε κάθε γειτονιά, σε κάθε πλατεία, σε κάθε σημείο του Χαλανδρίου. Η επόμενη ημέρα της πόλης μας θα έχει χρώμα γυναίκας: η Κρίστη Αγαπητού θα είναι η επόμενη δήμαρχος Χαλανδρίου».    
