Title:
Ο Συνοικισμός Χαλανδρίου έμπνευση και προορισμός της εικαστικής έκθεσης 33 καλλιτεχνών
Description:
Η 4η κατά σειρά έκθεση του +oikismos, ανοίγει τις πύλες της, στις 30 Ιουνίου 2023, στην περιοχή του Συνοικισμού Χαλανδρίου, όπου εκπρόσωποι της σύγχρονης ελληνικής τέχνης, με κέντρο μια προσφυγική κατοικία στον Συνοικισμό, συμμετέχουν σε μια σειρά από δράσεις με κυρίαρχο στοιχείο τη διερεύνηση και επανοικειοποίηση του δημόσιου χώρου. Η έκθεση με τίτλο «ROI», πραγματοποιείται με την υποστήριξη του Δήμου Χαλανδρίου, στο πλαίσιο των δράσεων του Φεστιβάλ Ρεματιάς, με ελεύθερη είσοδο. Συμμετέχουν 33 εικαστικοί και 11 θεωρητικοί με εφήμερες in situ εγκαταστάσεις, performances, videos και ομιλίες, στα πάρκα, τους δρόμους, το ρέμα και σε αυλές προσφυγικών κατοικιών του Συνοικισμού. Ερέθισμα για το περιεχόμενο της αποτέλεσε η μετεγκατάσταση του καζίνο της Πάρνηθας στην ευρύτερη περιοχή του Χαλανδρίου. Όπως σημειώνουν οι διοργανωτές, «στα ήδη επιβαρυμένα προάστια της πρωτεύουσας, μιας περιοχής της οποίας οι κάτοικοι και οι περίοικοι αγνοούν τόσο την πρόσφατη όσο και την αρχαία ιστορία τους, η εγκατάσταση ενός μεγάλου και, επιβλητικού, χώρου για νόμιμο τζόγο, του καζίνο, καταλύει τον κοινωνικό και αστικό ιστό της περιοχής, εισβάλλει στις γειτονιές και τα σπίτια τροφοδοτώντας τη λογική της τύχης και του εύκολου πλουτισμού, σε αντίθεση, με ανοιχτούς χώρους μετάδοσης γνώσης, πολιτισμού, επικοινωνίας των κατοίκων, πρωτοβουλιών αλληλεγγύης, κοινωνικών ιατρείων κ.α.». Πρόθεση της έκθεσης είναι να ερευνήσει και να σχολιάσει τη διαδικασία του αστικού μετασχηματισμού μέσα στο χρόνο, αλλά και τη διαφορά αυτών των χώρων ως ξεχωριστές πολιτισμικές ταυτότητες, μνήμες και σύμβολα, καθώς και να αναζητήσει τους δεσμούς των ανθρώπων, εκφράζοντας τις αισθητικές αξίες ενός πληθυσμού μέσα από τις καθημερινές ανάγκες του και όχι μέσα από στημένα θεματικά πάρκα και «κέντρα αναψυχής». Το ROI – Return on Investment (ROI) ή στα ελληνικά, «απόδοση επένδυσης», είναι ένας όρος που αποδίδει τη μέθοδο που χρησιμοποιείται «για την αξιολόγηση της απόδοσης μιας επένδυσης» και το αστικό περιβάλλον, ο δημόσιος χώρος γίνεται εδώ ένα αντικείμενο «επένδυσης» και κερδοφορίας. Πληροφορίες Συμμετέχουν οι: Έλενα Ακύλα, Λιλιάνα Αραιτέου, Ανδρέας Βάης, Μιχαηλάγγελος Βλάσσης-Ζιάκας, Δημήτρης Γεωργακόπουλος, Παναγιώτης Δαραμάρας, Γιώργος Θεοδώρου, Στέφανος Καμάρης, Κατερίνα Κανακάκη, Αντώνης Κανέλλος, Κατερίνα Κατσιφαράκη, Γιώργος Λυτζέρης, Διονύσης Ματαράγκας, Κώστας Μπασάνος, Γιώργος Παπαδάτος, Μαργαρίτα Πέτροβα, Βαγγέλης Σάββας, Χριστίνα-Σύλβια Σημαντήρα, Δημήτρης Σκουρογιάννης, Εύα Στεφανή/Νίκος Ζωιόπουλος, Έλενα Στίγκα, Φοίβος Σοφικίτης, Μάγδα Ταμμάμ, Άννα Τσουλούφη, Ζωή Φιλίππου, Βασίλης Φιορεντζάκης, Δημήτρης Χαλάτσης, Μυρτώ Χμιελέφσκι, Στέφανος Χανδέλης/Εύα Κολιοπάντου (ΑΝΟSIA), Κώστας Χριστόπουλος, Στέλλα Χριστοφή. Επιμέλεια: Παναγιώτης Δαραμάρας - Ήρα Παπαδοπούλου - Δημήτρης Χαλάτσης Σημείο συνάντησης: Χρυσοστόμου Σμύρνης 10, Χαλάνδρι Εγκαίνια: Παρασκευή 30 Ιουνίου 2023, ώρα 19:00 Διάρκεια έκθεσης: 30 Ιουνίου - 4 Ιουλίου, ώρα 19:00-22:30 Οι ενδιαφερόμενοι μπορούν να μάθουν περισσότερα για τις εκθέσεις +oikismos ΕΔΩ  
