Title:
“Η Φαλακρή Τραγουδίστρια” του Ιονέσκο από την ομάδα ΘΕΑΜΑ, στο Θέατρο Ρεματιάς
Description:
Τη θεατρική παράσταση “Η Φαλακρή Τραγουδίστρια” του Ευγένιου Ιονέσκο από την επαγγελματική συμπεριληπτική (ανάπηρων και μη ανάπηρων ατόμων) θεατρική ομάδα ΘΕΑΜΑ, σε σκηνοθεσία Σοφίας Σταυρακάκη, φιλοξενεί το Φεστιβάλ Ρεματιάς 2023 - Νύχτες Αλληλεγγύης, την Παρασκευή 4 Αυγούστου. Η παράσταση παρουσιάζεται με διερμηνεία στην Ελληνική Νοηματική Γλώσσα (ΕΝΓ) και ακουστική περιγραφή για τυφλά άτομα και άτομα με μειωμένη όραση. Σημείωμα Σκηνοθέτιδος: «Η Φαλακρή Τραγουδίστρια» δεν είναι μια παράλογη ιστορία, αλλά η επικύρωση της ανθρώπινης ματαιοδοξίας.Στη θαλπωρή της αστικής κατοικίας δύο κατ’ επίφαση ζευγάρια, ένας πυροσβέστης και μια υπηρέτρια βρίσκονται αιχμάλωτοι σε μια χαοτική δίνη μυθοπλασιών, σ’ ένα καλειδοσκόπιο των υπερφίαλων εικόνων τους, να επινοούν τον εαυτό τους κυριολεκτικά κάθε στιγμή.Οι ήρωες υπνοβατούν χαμένοι σε ένα αποσυντιθέμενο γλωσσικό σύστημα επικοινωνίας και στην τυχαιότητα των «οικογενειακών» δεσμών, χωρίς την παραμικρή βεβαιότητα ποιος είναι ποιος.Πριν από το salto mortale, καθώς ο χρόνος ψιθυρίζει την αντίστροφη μέτρηση, πρόσωπα της «καλής» κοινωνίας καταπίνουν αντιληπτικά χάπια σαν Θεία Ευχαριστία και θυμίζουν γκρεμοτσακισμένους κλόουν σε μια κωμικοτραγική πράξη σωματικής και πνευματικής καθυπόταξης στην ανίατη αρρώστια των παρόντων απόντων, των ζωντανών νεκρών, των πειθήνιων οργάνων της πολιτικής νομιμότητας που στήνει τον περίτεχνο ιστό της αράχνης για να παγιδεύσει όσους νομίζουν ότι καθορίζουν τη μοίρα τους.Και αν υποθέσουμε ότι ο θάνατος μας καταδικάζει σε μια απέραντη ερημιά ονείρων χωρίς διαφυγή, μια προκάτ ζωή χωρίς περιεχόμενο και νόημα, που ματαιώνει το μέλλον, πώς την αναχαιτίζεις; Σοφία Σταυρακάκη Σημείωμα Σκηνογράφου: Ο στόχος μου για αυτή την παράσταση, ήταν να υλοποιήσω μια εγκατάσταση που να παραπέμπει, χωρίς να αναπαριστά μια οικογενειακή εστία, έχοντας πάντα ως γνώρισμα τα προσωπικά μου παιδικά βιώματα. Προφανώς επηρεασμένο απ’ το έργο «MAMAN» (1999), της μεγάλης γλύπτριας Louise Bourgeois, το οποίο εκτέθηκε πρώτη φορά για το Turbine Hall, της Tate Modern, με πολύ διαφορετικές προσλαμβάνουσες εντούτοις. Η Bourgeois με τον τρόπο αυτό, εξυμνεί την μητέρα της, χωρίς να εξιδανικεύει τη μητρότητα. Σε αντίθεση με το δικό μου έργο, που είναι αποδεσμευμένο από τις οικογενειακές αξίες, κρύβοντας έναν φόβο για τις στερεοτυπικές καταβολές. Το κόκκινο στο κλουβί δεν έχει επιλεχθεί για αισθητικούς λόγους. Αντίθετα είναι φόρος τιμής για τους ανθρώπους που έπεσαν θύματα είτε λεκτικής, είτε σωματικής βίας. Δυστυχώς υπάρχει μεγάλη αδικία στην κοινωνία μας και νιώθω χρέος μου, να το αναδείξω. Η οικογενειακή εστία δεν είναι για όλους ασφαλής. Υπάρχουν φορές που η τοξικότητα της μπορεί να εισχωρήσει τόσο βαθιά μέσα σου και χωρίς να το συνειδητοποιήσεις, να γίνεις χειρότερος και από τον θύτη σου. Όπως είπε και ο μεγάλος Μάνος Χατζιδάκις «Όταν συνηθίζεις το τέρας, αρχίζεις να του μοιάζεις». Με την αράχνη λοιπόν, που το μόνο που έχει μέσα της είναι έγκλειστους, μοναχικούς ανθρώπους, ευελπιστώ να το κοιτάξουμε κατάματα επιτέλους το τέρας, γιατί μόνο γνωρίζοντας τον εχθρό σου, μπορείς να τον αντιμετωπίσεις. (Υλικά: σίδερο, ξύλο, ύφασμα). Θένια Καρλάφτη Συντελεστές: Συγγραφέας: Ευγένιος ΙονέσκοΜετάφραση: Σοφία ΣταυρακάκηΣκηνοθεσία: Σοφία ΣταυρακάκηΜουσική επιμέλεια: Ηλίας ΚουρτπαρασίδηςΣκηνικά - Κοστούμια: Θένια ΚαρλάφτηΦωτογραφία: Γκίκας Μελαχροινός Βοηθός Παραγωγής: Νατάσα ΓάτσιουΦροντίστρια: Σταυρίνα ΠολυδώρουΕπικοινωνία: Ζέτα Θεοδωρέλου Διανομή (κατά σειρά εμφάνισης): Μαίρη (υπηρέτρια): Σοφία ΣταυρακάκηΚα Σμιθ: Όλγα ΝικολαΐδουΚος Σμιθ: Πάνος ΖουρνατζίδηςΚος Μαρτέν: Βασίλης ΟικονόμουΚα Μαρτέν: Έλη ΔρίβαΛοχαγός Πυροσβεστών: Ανδρέας Αντωνιάδης Παραγωγή: ΘΕΑΜΑ 2023 Διάρκεια: 90’ Με Διερμηνεία στην Ελληνική Νοηματική Γλώσσα (ΕΝΓ) και ακουστική περιγραφή για τυφλά άτομα και άτομα με μειωμένη όραση. Βίντεο προώθησης: https://www.youtube.com/watch?v=gVX1v5DlfVM Ευριπίδειο Θέατρο ΡεματιάςΠεζόδρομος Προφήτη Ηλία, Πολύδροσο Χαλανδρίου Ελεύθερη είσοδος μόνο με δελτίο εισόδου από το viva.gr  Ώρα έναρξης: 9:00 μ.μ. Αντί εισιτηρίου στις παραστάσεις με ελεύθερη είσοδο, προαιρετική συνεισφορά σε τρόφιμα, φάρμακα και άλλα είδη πρώτης ανάγκης για τους πρόσφυγες και τις κοινωνικές δομές της πόλης.  
