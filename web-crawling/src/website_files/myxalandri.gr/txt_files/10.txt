Title:
Ο δημοσιογράφος Νίκος Συνοδινός στην παράταξη της Κρίστης Αγαπητού “Αγαπάμε το Χαλάνδρι”
Description:
Τη συστράτευση ενός ενεργού πολίτη της πόλης, του Νίκου Συνοδινού, με την παράταξη “Αγαπάμε το Χαλάνδρι”, ανακοίνωσε η επικεφαλής της Κρίστη Αγαπητού. Στην τοποθέτησή της η επικεφαλής του συνδυασμού, στάθηκε στη διάθεση για προσφορά, του νέου υποψήφιου δημοτικού συμβούλου: «Με χαρά υποδέχομαι τον Νίκο Συνοδινό στην παράταξή μας “Αγαπάμε το Χαλάνδρι”, καθώς η παρουσία του δυναμώνει την προσπάθειά μας να αλλάξουμε την πόλη. Η πετυχημένη πορεία του με ό,τι καταπιάστηκε μέχρι τώρα στα κοινά και η διάθεσή του για προσφορά, αποτελούν εχέγγυα πως ένας χρήσιμος και άξιος άνθρωπος, ενισχύει το ψηφοδέλτιό μας. Η λογική της αποτελεσματικότητας, της ιδιαίτερης ευαισθησίας του στο κομμάτι του αθλητισμού που αποτελεί βιωματική αντίληψη και η αποφασιστικότητα να δημιουργήσουμε μια πόλη για να ζεις, ενισχύουν τη συναντίληψη πως υπάρχουν τεράστια περιθώρια βελτίωσης της εικόνας του Χαλανδρίου σε πολλές πτυχές του. Σε αυτό τον κοινό αγώνα, με γνώσεις και προτάσεις ο Νίκος Συνοδινός, είναι ένα πολύ χρήσιμο στέλεχος. Τον καλωσορίζω στην παρέα μας. Αυτή που θα γράψει ιστορία». Ο Νίκος Συνοδινός, έβγαλε όραμα, συναίσθημα, προοπτική, δράση στη δήλωση προσχώρησης στην παράταξη “Αγαπάμε το Χαλάνδρι”, επικεφαλής της οποίας είναι η Κρίστη Αγαπητού: «Από τα φοιτητικά μου χρόνια θυμάμαι να... μάχομαι. Επαναστάτης μεν, με αιτία δε. Κοντά στο συνάνθρωπο ως εθελοντής Σαμαρείτης του ΕΕΣ, κοντά στους συναδέλφους μου δημοσιογράφους κι εργαζόμενους γενικότερα στα ΜΜΕ από θεσμικές θέσεις, ήλθε το πλήρωμα του χρόνου τον Ιούνιο του 2021 να πω, ως εδώ. Η πόλη που ζω έγινε αφιλόξενη για τους κατοίκους της, προβληματική για την αγορά, σκοτεινή για τη νεολαία που αναζητεί διέξοδα, πρότυπα. Το αυτονόητο παρουσιάστηκε ως... επίτευγμα. Αφήνοντας λοιπόν την καρέκλα του οργανωτικού γραμματέα της ΠΟΕΣΥ, της Ομοσπονδίας των δημοσιογράφων που διατηρούσα για 10 χρόνια, έως τον Οκτώβριο του 2022, αποφάσισα ν’ ασχοληθώ με την πόλη μου, το Χαλάνδρι. Κανείς δεν αμφισβητεί τις προθέσεις της κάθε παράταξης. Ωστόσο υπάρχει διαφορά φιλοσοφίας, προτεραιοτήτων, αντιλήψεων, στρατηγικής, αποτελεσματικών δράσεων. Ίσως επέρχεται και ο κορεσμός. Η ανατροπή της σημερινής κατάστασης με οδήγησε στην απόφαση να συμπορευτώ με την Κρίστη Αγαπητού και την παράταξη “Αγαπάμε το Χαλάνδρι”, εκτιμώντας πως είναι η μόνη που μπορεί να φθάσει στον στόχο. Στην αλλαγή της δημοτικής αρχής. Ήταν η ραχοκοκαλιά της... ετυμηγορίας. Γιατί οι απαραίτητοι πυλώνες που με ώθησαν στην απόφαση, σχετίζονταν με την στήριξη του ερασιτεχνικού σωματειακού αθλητισμού, τη ζωοφιλία κι ένα όνειρο που έχω αφήσει στη... μέση. Να πιω ένα καφεδάκι σε μια νέα γειτονιά της πόλης. Στο “Πεύκο Πολίτη”. Εκεί όπου εκατοντάδες -για να είμαι φειδωλός- μικροϊδιοκτήτες, θα χτίσουν το σπιτικό τους, θα δουν τα παιδιά τους να παίζουν στις παιδικές χαρές και τα γηπεδάκια, θ’ απολαύσουν τους περιπάτους τους σε μια περιοχή που θ’ αναβαθμίσει όλο το Χαλάνδρι. Αφήνω την καθημερινότητα και τα πολλά άλλα κομμάτια που μας βασανίζουν, για τους συνοδοιπόρους. Όταν βλέπεις πως 40 από τους 53 στην πρώτη παρουσίαση του συνδυασμού είναι νέοι, παρασύρεσαι από τον άνεμο ανανέωσης. Κοντά σε αυτούς όμως και στελέχη με θητεία για χρόνια σε θέσεις ευθύνης, γνώστες των προβλημάτων κάθε γωνιάς της πόλης. Θα μπορούσα να γράφω... ατελείωτα, αλλά βάζω φρένο στον ενθουσιασμό μου. Αναπολώ... Μια χούφτα ανθρώπων, μπήκαμε μπροστά κάποτε και αναδείξαμε την πρώτη πρόεδρο στην ΕΣΗΕΑ, τη Μαρία Αντωνιάδου, πατήσαμε στα πόδια μας και ως ισχυροί πλέον, γκρεμίσαμε το ανδροκρατούμενο μέχρι τότε κάστρο της ΠΟΕΣΥ, εκλέγοντας πρώτη πρόεδρο, την Έλενα Ριζεάκου. Ε, ήλθε η ώρα η τεράστια παρέα μας να δώσει τη μάχη για να δούμε μια γυναίκα, εργαζόμενη, μητέρα, αγωνίστρια, φιλόδοξη, δήμαρχο στο Χαλάνδρι μας. Κρίστη Αγαπητού, ευχαριστώ για την πρόσκληση και την απόφασή σου, η ταπεινότητά μου να συμπορευτεί και να βάλει ένα λιθαράκι στο κοινό μας όραμα. Για το Χαλάνδρι που ζούμε εμείς, τα παιδιά μας, για το Χαλάνδρι που ονειρευόμαστε και αγαπάμε».   Διαβάστε σχετικά: “Αγαπάμε το Χαλάνδρι”: Συμπόρευση νίκης Κρίστης Αγαπητού - Γιώργου Θέου  
