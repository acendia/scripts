Title:
“Ο Απόλλων Χαλανδρίου να καθιερωθεί στο υψηλότερο ποδοσφαιρικά επίπεδο της Αθήνας”
Description:
Οι συνεντεύξεις του Myxalandri.gr με τους προέδρους των αθλητικών συλλόγων της πόλης μας συνεχίζονται. Σήμερα φιλοξενούμε τον πρόεδρο του Απόλλωνα Χαλανδρίου κ. Βαγγέλη Ξυπολιτίδη:  Ο Απόλλωνας Χαλανδρίου θα συμμετάσχει για τρίτη συνεχόμενη χρονιά στο πρωτάθλημα της Α&#039; Αθηνών. Ποιοι είναι οι στόχοι της ομάδας φέτος; Οι βασικοί μας στόχοι είναι δύο και όσο είμαστε εμείς στη διοίκηση δεν αλλάζουν, ανεξάρτητα από την κατηγορία στην οποία βρισκόμαστε: να ευχαριστιόμαστε όλοι (ποδοσφαιριστές - προπονητές - παράγοντες - φίλαθλοι) το ποδόσφαιρο και να εξελισσόμαστε τόσο ως μονάδες ξεχωριστά όσο και ως σύνολο. Αξίζει να πούμε ότι ο Απόλλωνας θα είναι και φέτος η ομάδα με τον χαμηλότερο μέσο όρο ηλικίας στην Α&#039; Αθηνών, κάτω από 20 χρονών, με το ρόστερ να αποτελείται σε ποσοστό άνω του 75% από παιδιά της Ακαδημίας! Αν με ρωτάτε για καθαρά αγωνιστικό στόχο, έχω να πω ότι είμαστε εντός του μακροχρόνιου πλάνου μας, που θέλει τον Απόλλωνα να καθιερώνεται στο υψηλότερο, ποδοσφαιρικά, επίπεδο της Αθήνας. Παρατηρήσαμε ότι υπήρξαν κάποιες αποχωρήσεις παικτών. Έγιναν οι αντίστοιχες μεταγραφές για να καλυφθούν τα κενά; Πράγματι, σε σχέση με πέρσι έφυγαν 6 ποδοσφαιριστές (Παπουτσής, Σταμάτης, Κούκος, Βλογιαννίτης, Κουστουμπάρδης, Απειρανθίτης), τους οποίους και ευχαριστήσαμε για την προσφορά τους. Όπως προανέφερα, όμως, η ομάδα εμπιστεύεται και στηρίζει τα παιδιά που έρχονται από κάτω, από μία εκ των κορυφαίων ακαδημιών της Αθήνας. Έτσι, υπήρξαν αντίστοιχα τέσσερις επιστροφές παικτών (Στέφανος Νούσης, Ορέστης Χατζής, Τάσος Παγώνης, Χρήστος Παπαθανάσης) που λόγω Πανελληνίων απείχαν πέρσι, ενώ γύρισαν ακόμα τρία δικά μας παιδιά: ο Ζαχαρίας Παστρικός από την Κ17 του Ολυμπιακού, ο Νίκος Παπαδόπουλος από την Πάτρα όπου σπούδαζε και έπαιζε ποδόσφαιρο την τελευταία 4ετία, και ο Νίκος Πανδής από τον Πανερυθραϊκό. Στο ρόστερ εντάχθηκαν, επίσης, ο Κωνσταντίνος Λέλεκας από τον Ατρόμητο Πειραιά και ο Ανδρέας Μότσιος από την Πεύκη. Μικρής ηλικίας όλοι οι παραπάνω, με μεγάλο κίνητρο όμως για βελτίωση και προσφορά στην ομάδα. Τι είναι αυτό που κάνει τα παιδιά να έρχονται στον Απόλλωνα; Η ομάδα μας δεν είναι σε θέση να παρέχει οικονομικά κίνητρα, όπως συνηθίζεται στην Α&#039; Αθηνών - και όχι μόνο. Ωστόσο, παρέχει ένα άλλο «πακέτο» που δεν συνηθίζεται: ασφαλές, σταθερό και υγιές περιβάλλον, ανθρώπους που με ανιδιοτέλεια βρίσκονται δίπλα στα παιδιά σε ό,τι χρειαστεί, καθώς και τέσσερις σύγχρονους προπονητές που δουλεύουν πάρα πολύ, αποδεδειγμένα, με τα παιδιά. Ο Απόλλωνας έχει εξαιρετικό όνομα στην Αθήνα και δεν το λέμε εμείς αλλά προπονητές, παράγοντες και ποδοσφαιριστές άλλων ομάδων. Και δεν είναι τυχαίο ότι 5 παίκτες μας την τελευταία διετία έκαναν το βήμα παραπάνω, παίρνοντας μεταγραφή σε ομάδες Γ&#039; Εθνικής: ο Σύρακας στη Θύελλα Ραφήνας, οι αδερφοί Κουτσογκίλα στην Κηφισιά, ο Παπαδόπουλος στη Θύελλα Καμαρίου και ο Κουστουμπάρδης στην Ηλιούπολη. Στη ζωή μας πλέον υπάρχει ο κορωνοϊός. Πώς αντιμετωπίζετε την πανδημία στον Απόλλωνα; Η υγεία είναι, αδιαπραγμάτευτα για εμάς, πάνω απ&#039; όλα. Έτσι, από την πρώτη στιγμή ακολουθήσαμε τις οδηγίες των ειδικών και συνεχίζουμε να το κάνουμε, τηρώντας όλα τα υγειονομικά πρωτόκολλα. Ευτυχώς δεν έχει προκύψει κάποιο κρούσμα, θα είμαστε όμως έτοιμοι σε μια τέτοια περίπτωση να κάνουμε ό,τι προβλέπεται προκειμένου όλοι οι εμπλεκόμενοι με τον σύλλογο να παραμείνουν ασφαλείς και υγιείς. Ελπίζουμε, πάντως, και οι αρμόδιοι φορείς να συμπαρασταθούν στα ερασιτεχνικά σωματεία, που φέτος θα έχουν πολύ περιορισμένες πηγές εσόδων. Οι συνεντεύξεις του Myxalandri.gr με τους προέδρους των αθλητικών συλλόγων του Χαλανδρίου:  Φ.Ο.Τ. Χαλανδρίου: “Στόχος μας η δημιουργία ομάδων που θα λειτουργούν σαν μία καλή παρέα”  
