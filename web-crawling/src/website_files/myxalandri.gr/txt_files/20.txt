Title:
16 χρόνια Παιδική Βιβλιοθήκη “Μίμης Βασιλόπουλος” – 16 χρόνια Μαραθώνιος Παιδικής Ανάγνωσης!
Description:
Σε μια όμορφη γιορτή για το βιβλίο και τη φιλαναγνωσία εξελίχθηκε η λήξη του 16ου Μαραθώνιου Παιδικής Ανάγνωσης, η οποία πραγματοποιήθηκε, το Σάββατο 10 Ιουνίου 2023, με τη συμμετοχή μικρών αναγνωστών, γονιών και εκπαιδευτικών. Ο Μαραθώνιος Ανάγνωσης διοργανώνεται, κάθε χρόνο, από την Παιδική Βιβλιοθήκη «Μίμης Βασιλόπουλος», του Δήμου Χαλανδρίου με τη στήριξη των βιβλιοπωλείων «Ευριπίδης». Στόχος του προγράμματος είναι η ανάπτυξη της φιλαναγνωσίας και η επαφή των παιδιών με καλά βιβλία. Φέτος, έκλεισε με ρεκόρ συμμετοχών, αφού πήραν μέρος περίπου 1.000 μαθητές από δημοτικά σχολεία του Χαλανδρίου, αλλά και άλλων δήμων της Αττικής. Την εκδήλωση χαιρέτησε ο δήμαρχος Χαλανδρίου Σίμος Ρούσσος και η κ. Αγγελική Καρακωσταντή, υπεύθυνη δημοσίων σχέσεων των βιβλιοπωλείων «Ευριπίδης». Στην εκδήλωση παραβρέθηκαν επίσης ο κ. Θοδωρής Βασιλόπουλος των βιβλιοπωλείων «Ευριπίδης» και ο κ. Χάρης Ρώμας, πρώην αντιπεριφερειάρχης Πολιτισμού. Η Παιδική Βιβλιοθήκη έχει 8.000 μέλη και περισσότερα από 25.000 αντίτυπα βιβλίων τα οποία ανανεώνονται κάθε χρόνο μετά από έρευνα και προτάσεις των βιβλιοθηκονόμων. Πολλοί εκδότες παιδικών βιβλίων στηρίζουν την Παιδική Βιβλιοθήκη προσφέροντας νέους τίτλους. Τις φετινές βραβεύσεις στήριξαν με τις προσφορές τους: Ο Δήμος Χαλανδρίου, που προσέφερε 10 ετήσιες συνδρομές στις ακαδημίες κολύμβησης του Δήμου. Τα βιβλιοπωλεία «Ευριπίδης» που προσέφεραν έξι δωρο-επιταγές των 50 ευρώ. Οι εκδοτικοί οίκοι: «Καστανιώτης», «Φουφούρι», «Ίκαρος», «Διόπτρα», «Καλειδοσκόπιο», «Κάκτος», «Α.Α. Λιβάνη», «Μεταίχμιο», «Μίνωας», «Παπαδόπουλος», «Πατάκης», «Ψυχογιός», που προσέφεραν πολλά βιβλία και έδωσαν τη δυνατότητα να κληρωθούν ακόμα περισσότεροι νικητές. Οι εταιρείες παιχνιδιών playmobil, poppik και desyllas group. Στο τέλος της γιορτής όλοι γλυκάθηκαν με πολύ-πολύ παγωτό.  
