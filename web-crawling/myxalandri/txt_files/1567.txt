Title:
Συλλυπητήρια επιστολή του δημάρχου Χαλανδρίου για τον τραγικό θάνατο της Παλαιστίνιας δημοσιογράφου Shireen Ab
Description:
Τα ειλικρινή συλλυπητήριά του στον επιτετραμμένο της πρεσβείας της Παλαιστίνης στην Αθήνα, Yussef Dorkhom, και στον παλαιστινιακό λαό εξέφρασε με επιστολή του ο δήμαρχος Χαλανδρίου Σίμος Ρούσσος, για την απώλεια της Παλαιστίνιας δημοσιογράφου Shireen Abu Akleh, η οποία σκοτώθηκε κατά τη διάρκεια ισραηλινής επιδρομής στην κατεχόμενη Δυτική Όχθη, έχοντας καλύψει επί δεκαετίες θέματα παραβίασης των ανθρωπίνων δικαιωμάτων στα κατεχόμενα παλαιστινιακά εδάφη. Με την ευκαιρία, ο δήμαρχος Χαλανδρίου επαναβεβαίωσε στον Παλαιστίνιο επιτετραμμένο τα αισθήματα φιλίας και αλληλεγγύης προς τον παλαιστινιακό λαό και τον δίκαιο αγώνα του για αυτοδιάθεση και διεθνή αναγνώριση του κράτους της Παλαιστίνης. Σημείωσε επίσης ότι ο Δήμος Χαλανδρίου θα τιμήσει και φέτος, όπως όλα τα προηγούμενα χρόνια, την ημέρα μνήμης της 15ης Μαΐου 1948, την «Νάκμπα», την «Παλαιστινιακή Έξοδο» από τα πάτρια εδάφη, υψώνοντας την παλαιστινιακή σημαία στο δημαρχείο της πόλης. «Θα τιμήσουμε τα 74 χρόνια από την «καταστροφή» κατά την οποία 15.000 Παλαιστίνιοι έχασαν τη ζωή τους, 950.000 εκπατρίστηκαν βίαια και 481 πόλεις και χωριά της Παλαιστίνης καταστράφηκαν ολοσχερώς και ένας λαός έμεινε χωρίς πατρίδα και ελπίδα επιστροφής στις εστίες του. Θα υψώσουμε τη σημαία της Παλαιστίνης, δίπλα στη σημαία της Ομοσπονδίας Προσφυγικών Σωματείων Ελλάδος (ΟΠΣΕ) για τα 100 χρόνια Εθνικής Μνήμης από την Μικρασιατική Καταστροφή και το Έτος Μνήμης Προσφυγικού Ελληνισμού, η οποία κυματίζει στο δημαρχείο της πόλης μας από τις αρχές του 2022. Είναι το ελάχιστο που οφείλουμε στους λαούς που δοκιμάζονται από τον πόλεμο, την κατοχή και την προσφυγιά. Είναι το ελάχιστο που οφείλουμε στην ιστορική μνήμη, διότι λαός που ξεχνά την ιστορία του είναι καταδικασμένος να την ξαναζήσει», σημείωσε ο δήμαρχος Χαλανδρίου Σίμος Ρούσσος. Υπενθυμίζεται ότι το Χαλάνδρι είναι αδελφοποιημένη πόλη με τη Ναμπλούς της κατεχόμενης Δυτικής Όχθης από τον Ιούνιο του 2015. Αλληλεγγύη στους δημοσιογράφους Τέλος, με αφορμή τον τραγικό θάνατο της Παλαιστίνιας δημοσιογράφου Shireen Abu Akleh, ανταποκρίτριας του Al Jazeera, ο Δήμος Χαλανδρίου εκφράζει την αλληλεγγύη του σε όλους/όλες τους/τις δημοσιογράφους, όχι μόνο αυτούς που καλύπτουν πολεμικές συγκρούσεις όπου γης, αλλά και όσους/όσες σε αντίξοες συνθήκες προασπίζουν την αλήθεια και τη δημοσιογραφική δεοντολογία, με κίνδυνο της ζωής τους.
