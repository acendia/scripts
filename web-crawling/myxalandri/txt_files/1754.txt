Title:
6.200 μαθητές, 60 σχολεία στο Πρόγραμμα Κυκλοφοριακής Αγωγής του ΣΒΑΠ
Description:
Ο Σύνδεσμος για τη Βιώσιμη Ανάπτυξη των Πόλεων ολοκλήρωσε με μεγάλη επιτυχία και τεράστια συμμετοχή παιδιών από τα σχολεία των Δήμων-Μελών του, το Πρόγραμμα Κυκλοφοριακής Αγωγής σε συνεργασία με τον Ι.Ο.Α.Σ., που πραγματοποιείται για 6η συνεχόμενη χρονιά. Απώτερος σκοπός του Προγράμματος αυτού είναι η έγκαιρη και έγκυρη πληροφόρηση των πολιτών και ιδιαίτερα των νέων, για το μείζον θέμα της οδικής ασφάλειας και της κυκλοφοριακής αγωγής. Σε μια χώρα όπου τα τροχαία ατυχήματα αποτελούν διαχρονικό πρόβλημα με τεράστιες κοινωνικές και οικονομικές προεκτάσεις, ο Σύνδεσμος για τη Βιώσιμη Ανάπτυξη των Πόλεων συνεχίζει το ενημερωτικό πρόγραμμα ευαισθητοποίησης για την πρόληψη ατυχημάτων και τη σωστή οδική συμπεριφορά. Το πρόγραμμα περιλαμβάνει ομιλίες ειδικών στα σχολεία και βιωματική εκπαίδευση με κατάλληλο εξοπλισμό σε κοινόχρηστους χώρους των Δήμων ή στα προαύλια των σχολείων. Μέσα στο 2018 και έως τώρα, στο πρόγραμμα εκπαιδεύτηκαν πάνω από 2.200 μαθητές της Πρωτοβάθμιας Εκπαίδευσης από τα 39 Δημοτικά σχολεία που συμμετείχαν και πάνω από 4.000 μαθητές της Δευτεροβάθμιας Εκπαίδευσης από τα 24 Γυμνάσια και Λύκεια. Επίσης, στη Βιωματική Εκπαίδευση συμμετείχαν 2.200 μαθητές όπου «πήραν θέση» στους προσομοιωτές ανατροπής και πρόσκρουσης σε συνθήκες υποτιθέμενου ατυχήματος. Στο πλαίσιο του προγράμματος, έγιναν και ενημερωτικές ομιλίες σε συλλόγους γονέων Δήμων-Μελών του Σ.Β.Α.Π. Παράλληλα με το πρόγραμμα και για πρώτη φορά, έγινε συντονισμένη συνδιοργάνωση με τίτλο «Εβδομάδα Κυκλοφοριακής Αγωγής» στους Δήμους Αγίας Παρασκευής, Βριλησσίων, Παλλήνης, Φιλοθέης-Ψυχικού, Λυκόβρυσης-Πεύκης, Παπάγου-Χολαργού. Στην Εβδομάδα Κυκλοφοριακής Αγωγής πραγματοποιούνταν καθημερινά δράσεις εκπαίδευσης για την Κυκλοφοριακή Αγωγή, ομιλίες, προβολές βίντεο, διαγωνισμοί ζωγραφικής και φωτογραφίας με θέμα την Κυκλοφοριακή Αγωγή. Η Εβδομάδα Κυκλοφοριακής Αγωγής κορυφωνόταν με τη Βιωματική Εκπαίδευση. Φέτος, ο Σύνδεσμος συμμετείχε, με εκπαιδευτικό πρόγραμμα, στο Φεστιβάλ Παιδιού του Δήμου Λυκόβρυσης-Πεύκης. Σε όλη αυτήν την προσπάθεια, ο Σύνδεσμος για τη Βιώσιμη Ανάπτυξη των Πόλεων, εκτός από το Ινστιτούτο Οδικής Ασφάλειας «Πάνος Μυλωνάς», είχε αρωγούς την Πυροσβεστική, την Τροχαία, την Αστυνομία και φυσικά τους Διευθυντές των σχολείων και τους Υπευθύνους των Δήμων, τους οποίους και ευχαριστεί. Τον Οκτώβριο ξεκινά το νέο Πρόγραμμα Κυκλοφοριακής Αγωγής για την καινούργια σχολική χρονιά για το οποίο θα υπάρχουν συνεχείς ανακοινώσεις στο site του Σ.Β.Α.Π. www.sva.gr. &amp;nbsp;
