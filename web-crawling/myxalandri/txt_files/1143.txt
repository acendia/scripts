Title:
Οι κοινωνικές δομές του Δήμου Χαλανδρίου ένωσαν τις δυνάμεις τους σε ένα διήμερο εκδηλώσεων
Description:
Το διήμερο δράσεων της Κοινωνικής Υπηρεσίας του Δήμου Χαλανδρίου στην κεντρική πλατεία της πόλης, 27 &amp;amp; 28 Δεκεμβρίου, έδωσε χρώμα και ψυχή στις μέρες της γιορτής. Οι κοινωνικές δομές του Δήμου (Κέντρο Κοινότητας, Τμήμα Προληπτικής Ιατρικής, Κοινωνικό Παντοπωλείο - Συσσίτιο, Κοινωνικό Φαρμακείο, Κέντρο Κοινότητας - Παράρτημα Ρομά, Συμβουλευτικό Κέντρο Γυναικών, Δίκτυο Ολοκληρωμένης Φροντίδας Ηλικιωμένων, Κέντρο Στήριξης Οικογένειας) ένωσαν τις δυνάμεις τους σε ένα διήμερο εκδηλώσεων που είχε διπλό σκοπό, αφενός να ενημερώσει και να ευαισθητοποιήσει τους πολίτες σε θέματα εξαρτήσεων, κοινωνικής αλληλεγγύης κ.α. και αφετέρου να προσφέρει χαρά και διασκέδαση στα παιδιά. Στις 27 του μήνα, η ομάδα ενημέρωσης και η ομάδα street work του ΟΚΑΝΑ, υποδέχτηκαν στο περίπτερο του Οργανισμού συμπολίτες μας και ενημέρωσαν για θέματα εξαρτήσεων και bullying, στο πλαίσιο της συνεργασίας που έχει ο Δήμος με τον Οργανισμό Κατά των Ναρκωτικών. Παράλληλα, στο περίπτερο της Κοινωνικής Υπηρεσίας έγινε αναλυτική ενημέρωση για όλο το δίκτυο κοινωνικών υπηρεσιών που διαθέτει ο Δήμος και μοιράστηκε ενημερωτικό έντυπο - οδηγός με χρήσιμες πληροφορίες για την κάθε υπηρεσία ξεχωριστά και τους διαθέσιμους τρόπους επικοινωνίας. Η Τετάρτη 28 Δεκεμβρίου ήταν αφιερωμένη στα παιδιά. Στο περίπτερο της Κοινωνικής, λειτούργησαν καλλιτεχνικά εργαστήρια για τους μικρούς μας φίλους. Μάγοι, ξωτικά και κάλαντα έδωσαν την ευκαιρία στα παιδιά να παίξουν και να διασκεδάσουν. Η Κοινωνική Υπηρεσία του Δήμου ευχαριστεί θερμά όλους τους συμπολίτες μας που ανταποκρίθηκαν στο κάλεσμά της και έφεραν φάρμακα και τρόφιμα για το Κοινωνικό Φαρμακείο και Κοινωνικό Παντοπωλείο του Δήμου Χαλανδρίου. Κώστας Ευθυμίου, αντιδήμαρχος Κοινωνικής Πολιτικής: «Ενθαρρυντική η συμμετοχή των πολιτών» «Η συμμετοχή των συμπολιτών μας στο διήμερο των δράσεων της κοινωνικής υπηρεσίας ήταν πολύ ενθαρρυντική, όπως και η αποδοχή της εκδήλωσης από μεγάλη μερίδα του κόσμου, που στάθηκε στο περίπτερο της Κοινωνικής και του ΟΚΑΝΑ έλαβε χρήσιμη πληροφόρηση, αλλά και συμμετείχε με τα παιδιά του σε όλα τα δρώμενα που έγιναν στην πλατεία. Η μεγάλη στήριξη που παίρνουμε από τους συμπολίτες μας, μας δίνει δύναμη να συνεχίσουμε. Ένα μεγάλο “ευχαριστώ” σε όλους τους εργαζόμενους στην υπηρεσία που φρόντισαν για την οργάνωση των εκδηλώσεων, αλλά και στους εθελοντές και το Σώμα Ελληνικού Οδηγισμού, που με την ενεργή συμμετοχή τους και τη γιορτινή τους διάθεση, συνέβαλαν στην επιτυχία της δράσης», σημείωσε ο αντιδήμαρχος Κοινωνικής Πολιτικής Κώστας Ευθυμίου. Τις δράσεις της Κοινωνικής Υπηρεσίας στήριξαν με την παρουσία τους ο δήμαρχος Χαλανδρίου Σίμος Ρούσσος, η αντιδήμαρχος Τεχνικών Υπηρεσιών Έλενα Χριστούλη, η αντιδήμαρχος Παιδείας &amp;amp; Προσχολικής Αγωγής Ιωάννα Αθανασάτου, ο αντιδήμαρχος Αθλητισμού &amp;amp; ΚΕΠ Χάρης Μαυρουδής, ο πρόεδρος του Δημοτικού Συμβουλίου Ιωάννης Λαδόπουλος, μέλη της παράταξης «Αντίσταση με τους πολίτες του Χαλανδρίου». Η εκδήλωση θα επαναληφθεί στις 3 Ιανουαρίου Η εκδήλωση της Κοινωνικής Υπηρεσίας θα επαναληφθεί την Τρίτη 3 Ιανουαρίου 2022, στην πλατεία επί των οδών Ηρακλείτου και Αγράμπελης, στο Πάτημα. Από τις 12:00 το μεσημέρι, θα λειτουργήσουν καλλιτεχνικά εργαστήρια για παιδιά, που θα απολαύσουν επίσης κόλπα μαγικά και θα διασκεδάσουν με τα ξωτικά.  
