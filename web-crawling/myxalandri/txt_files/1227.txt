Title:
“Χαλάνδρι Ορίζοντας 2023”: Νέα αύξηση δημοτικών τελών χωρίς καμία βελτίωση κοινόχρηστου ηλεκτροφωτισμού
Description:
Την ακόλουθη ανακοίνωση εξέδωσε η δημοτική παράταξη “Χαλάνδρι Ορίζοντας 2023”, σχετικά με τα δημοτικά τέλη στον Δήμο Χαλανδρίου και την έλλειψη βελτίωσης του κοινόχρηστου ηλεκτροφωτισμού:  Η νέα αύξηση δημοτικών τελών και φόρου ηλεκτροδοτούμενων χώρων χωρίς καμία βελτίωση του κοινόχρηστου ηλεκτροφωτισμού. Η διοίκηση Ρούσσου, μέσα στον σκληρό πυρήνα της κρίσης ακρίβειας και ενέργειας, εισηγήθηκε και ψήφισε μόνη της τα δημοτικά τέλη για το 2023 διατηρώντας τη μεγάλη αύξηση από το 2022 και εφαρμόζοντας νέα αύξηση για τον δημοτικό φόρο (Φ.Η.Χ) για το 2023. Η συγκεκριμένη απόφαση αύξησης δεν δικαιολογείται για μια διοίκηση Δήμου που παρουσιάζει για 9η χρονιά την πρότασή της. Μια πολιτική χωρίς καμία ουσιαστική διαβούλευση εκ μέρους του κ. Ρούσσου ώστε να ακουστούν οι απόψεις της αντιπολίτευσης. Η πολιτική δημοτικών τελών που ασκείται από τη διοίκηση Ρούσσου είναι στατική, αποσπασματική και χωρίς μεσοπρόθεσμο στόχο. Είναι φανερό πως οι (κατά τον δήμαρχο) «υποχρεωτικές αυξήσεις» τελών αντανακλούν την αμηχανία του εμπρός σε βραχυπρόθεσμες δυσκολίες που όφειλε να είχε προνοήσει και αντιμετωπίσει. Η θριαμβολογία του δημάρχου περί των χαμηλότερων δημοτικών τελών ανά το λεκανοπέδιο κάπου εδώ τελειώνει. Πλέον, με τις νέες τιμές των δημοτικών τελών, το Χαλάνδρι υποχωρεί στη μέση της κατάταξης ύψους δημοτικών τελών των Δήμων του Βόρειου Τομέα. Η νέα αύξηση, ειδικά, δεν δικαιολογείται αφού δεν συνοδεύεται από αντίστοιχη ουσιαστική βελτίωση των ανταποδοτικών υπηρεσιών προς τους χιλιάδες πολίτες του Χαλανδρίου. Ειδικά στο κομμάτι του πεπαλαιωμένου συστήματος κοινόχρηστου ηλεκτροφωτισμού, η διοίκηση Ρούσσου για 9 έτη δεν έχει προχωρήσεις στην εκ βάθρων αναβάθμιση και εκσυγχρονισμό του με φωτιστικά και λαμπτήρες νέα τεχνολογίας. Μια αστοχία σημαντική που πλέον κοστίζει εκατομμύρια ευρώ στον δημοτικό προϋπολογισμό και κόστους ηλεκτροφωτισμού. Η δημοτική μας παράταξη έχει προτείνει πρώτη και εμφατικά την μεγάλη και αναγκαία επένδυση με φωτιστικά νέας τεχνολογίας από το 2019 με την δράση μας «Φως στο Σκοτεινό Χαλάνδρι» και παραμένει ως μια πρόταση 1η προτεραιότητας για άμεση υλοποίησης της αφού έχει πολλαπλά οφέλη τόσο στην καθημερινή ζωή μας όσο και στην εξοικονόμηση ενέργειας και σπατάλης στον δημοτικό προϋπολογισμό. Έπρεπε ήδη να έχει προχωρήσει και πρέπει να προχωρήσει άμεσα. Από τον Σεπτέμβριο του 2019 μέχρι σήμερα, στο πλαίσιο του δημοτικού συμβουλίου και της οικονομικής επιτροπής, έχουμε τοποθετηθεί έγκαιρα, εμπεριστατωμένα και συστηματικά, περισσότερο από κάθε άλλη παράταξη, για τις εγγενείς αδυναμίες της οικονομικής λειτουργίας, αναπτυξιακής και επενδυτικής στρατηγικής του Δήμου. Αναμφίβολα, η αύξηση των δημοτικών τελών και του δημοτικού φόρου πυροδοτεί έναν φαύλο κύκλο πληθωρισμού για το σύνολο των νοικοκυριών και των επιχειρήσεων της πόλης και βαλτώνει την κοινωνική και οικονομική ζωή της. Η δημοτική μας παράταξη στη προγραμματική της πρόταση έχει ως 1η προτεραιότητα την άμεση αντιμετώπιση και αναβάθμιση των μεγάλων αδυναμιών στον ηλεκτροφωτισμό, οδοστρώματα και υποδομές του Δήμου, τις οποίες απέτυχε να βελτιώσει επί 9 έτη η διοίκηση Ρούσσου. Το κίνημα πολιτών μας αποτελεί στην κοινωνία του Χαλανδρίου το βασικό δυναμικό νέο πόλο σύνθεσης προτάσεων και συσπείρωσης συμπολιτών μας, για την δημιουργία μιας νέας διαφορετικής φιλοσοφίας και πρότασης διοίκησης του Δήμου το 2023. Μιας νέας πρότασης που έχει ως πυρήνα πρώτα το Χαλάνδρι και την ανάδειξη του σε κορυφαίο τόπο ποιότητας ζωής. Δύναμη μας η αγάπη για την πόλη, η συλλογική δημοκρατική πράξη, η σύνθεση άξιων ανθρώπων, η διαρκής βελτίωση και αναβάθμιση των υποδομών και της λειτουργίας του Δήμου, και τελικά η πίστη μας ότι μπορούμε καλύτερα για όλους. Εκ μέρους της δημοτικής παράταξης, Μάνος Κρανίδης Δημοτικός Σύμβουλος, Επικεφαλής “Χαλάνδρι Ορίζοντας 2023”Υποψήφιος Δήμαρχος Χαλανδρίου   Σχετικά άρθρα: “Χαλάνδρι σε Δράση”: Γι’ ακόμη μια χρονιά αυξήσεις στα δημοτικά τέλη από τη διοίκηση Ρούσσου Δήμος Χαλανδρίου: Σταθερά χαμηλά δημοτικά τέλη - 100% απαλλαγή για όλες τις ευπαθείς ομάδες  
