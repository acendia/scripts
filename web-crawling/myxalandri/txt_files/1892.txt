Title:
Οι “Περιπατητές Νερού” σας συστήνουν το Αδριάνειο Υδραγωγείο!
Description:
Αν το Αδριάνειο Υδραγωγείο είχε φωνή, πώς θα μας συστηνόταν; Σε ποια σημεία θα στεκόταν για να μας ξεναγήσει;Ποιες από τις ιστορίες του θα μας εμπιστευόταν; Οι Περιπατητές Νερού σας προσκαλούν σε μια σειρά διαδικτυακών, δραματοποιημένων, διαδραστικών συναντήσεων γνωριμίας με το Αδριάνειο Υδραγωγείο, ένα μοναδικό πολιτιστικό και υδάτινο αγαθό που... διέρχεται κάτω από τα πόδια μας! Πρόκειται για 4 συναντήσεις κατά τις οποίες το Αδριάνειο Υδραγωγείο μας συστήνεται, μας συγκινεί και μας εμπνέει μέσα από ιστορίες για το νερό, τα υλικά από τα οποία είναι φτιαγμένο, τις προκλήσεις και τις ευκαιρίες που φέρει διατρέχοντας 8 Δήμους της Αττικής - μέσα από όλα αυτά τα στοιχεία που το καθιστούν μοναδικό. Το σύνολο των συναντήσεων δημιουργεί μια συνολική αφήγηση γνωριμίας με το μνημείο. Την Τετάρτη 16/02 και ώρα 19:00-20:30 γνωρίζουμε τη διαδρομή Αχαρνές - Κηφισιά Την Παρασκευή 18/02 και ώρα 19:00-20:30 γνωρίζουμε τη διαδρομή Μεταμόρφωση - Ηράκλειο Την Τετάρτη 23/02 και ώρα 19:00-20:30 γνωρίζουμε τη διαδρομή Μαρούσι - Χαλάνδρι Την Παρασκευή 25/02 και ώρα 19:00-20:30 γνωρίζουμε τη διαδρομή Φιλοθέη/Ψυχικό - Αθήνα Οι εκδηλώσεις απευθύνονται τόσο σε κατοίκους και φορείς των Δήμων γύρω από το Αδριάνειο, όσο και σε κάθε άλλο πολίτη/φορέα που ενδιαφέρεται να γνωρίσει το Υδραγωγείο. Για να λάβετε τον σύνδεσμο Zoom της συνάντησης, συμπληρώστε τη φόρμα εγγραφής Σχετικά με τους Περιπατητές Νερού Οι Περιπατητές Νερού είναι μια προσπάθεια να “περπατήσουμε” και να μειώσουμε την απόσταση που συχνά υπάρχει ανάμεσα στους πολίτες και τους φορείς της Κοινωνίας των Πολιτών από τη μία, και τη λήψη αποφάσεων σχετικά με την αστική ανάπτυξη από την άλλη. Το έργο έχει ως στόχο να κάνει ένα πείραμα: να προ(σ)καλέσει την Κοινωνία των Πολιτών και τους φορείς λήψης αποφάσεων να συμμετέχουν στην εφαρμογή μιας πρωτότυπης, διατοπικής προσέγγισης συμμετοχικότητας στην αστική ανάπτυξη.Ειδικότερα στοχεύει στον συμμετοχικό σχεδιασμό δράσεων ανάδειξης και αξιοποίησης ενός μοναδικού πολιτιστικού και υδάτινου αγαθού που... διέρχεται κάτω από τα πόδια μας: Του Αδριάνειου Υδραγωγείου. Το Αδριάνειο Υδραγωγείο κατασκευάστηκε το 140 μ.Χ. και είναι το μοναδικό Ρωμαϊκό Υδραγωγείο -για το είδος και το μήκος του- που δημιουργήθηκε στην Ευρώπη και ακόμα μεταφέρει νερό. Έχει μήκος 20 χλμ. και συνδέει τις γειτονιές των Δήμων Αχαρνών, Μεταμόρφωσης, Κηφισιάς, Ηρακλείου, Χαλανδρίου, Αμαρουσίου, Φιλοθέης-Ψυχικού και Αθηναίων. Πρόκειται για έναν -μοναδικής αξίας- αστικό πόρο σε επίπεδο περιβάλλοντος (νερό), πολιτισμού (μνημείο) και αστικής δικτύωσης (δίκτυο). Με αφορμή και πεδίο συνάντησης το Αδριάνειο Υδραγωγείο, οι Περιπατητές Νερού διοργανώνουν μια σειρά από ευφάνταστες συμμετοχικές δράσεις με στόχο: την ανάπτυξη δομημένου διαλόγου γύρω από την αξιοποίηση και διαχείριση του πολύτιμου και πολλαπλών σημασιών κοινού αυτού αστικού αγαθού, τη σύνθεση μιας εργαλειοθήκης καινοτόμων μεθόδων (παραστατικών, εκπαιδευτικών, βιωματικών) για την ενίσχυση της συμμετοχής και της παρουσίας της κοινωνικής βάσης στο δημόσιο βήμα, την καλλιέργεια ενός πιο εύφορου εδάφους για διαδημοτική συνεργασία, την καλλιέργεια μιας κουλτούρας που ευνοεί και εντάσσει τις από-τα-κάτω διαδικασίες λήψης αποφάσεων στην αστική ανάπτυξη. Όραμα των Περιπατητών Νερού είναι μια αστική ανάπτυξη που ακούει τις φωνές των πολλών, που βάζει σε προτεραιότητα το περιβάλλον και τον πολιτισμό, που προωθεί τις συνέργειες πολιτών που ενδιαφέρονται να συμμετέχουν ενεργά στη διαμόρφωση του παρόντος και του μέλλοντος του τόπου τους. Περπατώντας τον υδάτινο δρόμο του υδραγωγείου, περπατάμε λίγο πλησιέστερα προς την πόλη που θέλουμε και φανταζόμαστε. Περισσότερες πληροφορίες για το πρόγραμμα και τις επιμέρους δράσεις μπορείτε να βρείτε ΕΔΩ Το έργο Περιπατητές Νερού υλοποιείται στο πλαίσιο του προγράμματος Active citizens fund, με φορέα υλοποίησης την Όχι Παίζουμε/UrbanDig Project και εταίρο την AoH Athina. Το πρόγραμμα Active citizens fund ύψους 12 εκ., χρηματοδοτείται από την Ισλανδία, το Λιχτενστάιν και τη Νορβηγία και είναι μέρος του χρηματοδοτικού μηχανισμού του Ευρωπαϊκού Οικονομικού Χώρου (περιόδου 2014-2021 γνωστού ως EEA Grants). Το πρόγραμμα στοχεύει στην ενδυνάμωση και την ενίσχυση της βιωσιμότητας της κοινωνίας των πολιτών και στην ανάδειξη του ρόλου της στην προαγωγή των δημοκρατικών διαδικασιών, στην ενίσχυση της συμμετοχής των πολιτών στα κοινά και στην προάσπιση των ανθρωπίνων δικαιωμάτων. Τη διαχείριση της επιχορήγησης του προγράμματος Active citizens fund για την Ελλάδα έχουν αναλάβει από κοινού το Ίδρυμα Μποδοσάκη και το SolidarityNow.  
