Title:
74 φιάλες αίμα συγκεντρώθηκαν στην εθελοντική αιμοδοσία του Δήμου Χαλανδρίου
Description:
74 φιάλες αλληλεγγύης συγκεντρώθηκαν από τη συγκινητική ανταπόκριση δεκάδων Χαλανδραίων πολιτών στο κάλεσμα του Δήμου για την εθελοντική αιμοδοσία, η οποία οργανώθηκε σε συνεργασία με το τμήμα Αιμοδοσίας του Γενικού Νοσοκομείου «Αλεξάνδρα», το Σάββατο 4 Μαρτίου 2023, με στόχο την κάλυψη των έκτακτων αναγκών που προέκυψαν μετά το πολύνεκρο σιδηροδρομικό δυστύχημα στα Τέμπη. Σχεδόν 90 άτομα προσήλθαν στο κτήριο της Κοινωνικής Υπηρεσίας του Δήμου, όπου από νωρίς το πρωί είχε εγκατασταθεί η μονάδα αιμοδοσίας του «Αλεξάνδρα» με εξαμελή ομάδα και επικεφαλής την ιατρό Αναστασία Γάτου. Παρά τη θετική τους βούληση, δεν ήταν όλοι σε θέση να δώσουν αίμα. Μετά το πέρας της διαδικασίας όμως είχαν συγκεντρωθεί 74 φιάλες. Συμμετείχαν άνδρες και γυναίκες, ανήλικα παιδιά συνοδεία των γονιών τους που έπρεπε να δώσουν την απαραίτητη συναίνεση, γονείς με τα μικρά παιδιά τους που ήθελαν να τους δουν να δίνουν αίμα. Σίμος Ρούσσος, δήμαρχος Χαλανδρίου: «Παρήγορο μήνυμα μέσα στο ζόφο των ημερών» «Η ανθρωπιά και η αλληλεγγύη των συνανθρώπων μας είναι το πιο παρήγορο μήνυμα μέσα στο ζόφο των ημερών. Το “ευχαριστώ” είναι λίγο για να εκφράσουμε την ευγνωμοσύνη μας στις γυναίκες, τους άντρες και κυρίως τα νέα παιδιά που έδωσαν σήμερα αίμα, ζωή και κυρίως ελπίδα ότι αυτή η κοινωνία δεν έχει πεθάνει ακόμα. Η απογοήτευση στο βλέμμα των εφήβων που ήρθαν με λαχτάρα να προσφέρουν, αλλά έφυγαν από το χώρο της αιμοδοσίας χωρίς να καταφέρουν να δώσουν αίμα, είναι παρακαταθήκη για το αύριο», σημείωσε ο δήμαρχος Χαλανδρίου Σίμος Ρούσσος. Στην ομαλή διεξαγωγή της αιμοδοσίας συνέβαλαν η προϊσταμένη του τμήματος Προληπτικής Ιατρικής του Δήμου Χαλανδρίου Ιωάννα Τσιρέβελου, η νοσηλεύτρια του τμήματος Μαρία Ρεβέλου και τα στελέχη της Δημοτικής Αστυνομίας του Χαλανδρίου. Τη δράση αλληλεγγύης στήριξε με την ευγενική του χορηγία το Butterfly All Day Bar.
