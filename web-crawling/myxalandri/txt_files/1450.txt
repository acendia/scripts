Title:
Η “Γένεσις” έρχεται στο Χαλάνδρι - Τα “κρίσιμα” χρονικά διαστήματα
Description:
Η “Γένεσις”, όπως ονομάστηκε, από την Εθνική Μετεωρολογική Υπηρεσία, το χαμηλό βαρομετρικό το οποίο θα επηρεάσει τη χώρα μας, κατά τη διάρκεια των επόμενων ημερών, σχηματίστηκε σήμερα στην Αδριατική Θάλασσα και αναμένεται να ακολουθήσει τροχιά προς το Ιόνιο, την ηπειρωτική Ελλάδα και το Αιγαίο. Το εν λόγω χαμηλό, καθώς θα συνδυαστεί με υγρές και ασταθείς αέριες μάζες θα προκαλέσει την ανάπτυξη συμπλεγμάτων καταιγίδων, τα οποία, σε αρκετές περιπτώσεις, θα είναι οργανωμένα και ικανά να προκαλέσουν έντονα φαινόμενα σε ευρεία κλίμακα. Οι καταιγίδες, σε αρκετές περιπτώσεις, θα συνοδεύονται από έντονη ηλεκτρική δραστηριότητα, ραγδαίες βροχοπτώσεις, σφοδρούς ριπαίους ανέμους και χαλαζοπτώσεις ενώ σε ορισμένες περιπτώσεις είναι πιθανό να αναπτυχθούν, σποραδικοί, σίφωνες. Τα πιο έντονα καιρικά φαινόμενα, αναμένεται να εκδηλωθούν στο Ιόνιο, τη δυτική, κεντρική και βόρεια ηπειρωτική Ελλάδα και το βόρειο Αιγαίο ενώ, αντίθετα, στην Κρήτη και στα Δωδεκάνησα, ο καιρός, σε γενικές γραμμές, θα διατηρηθεί ήπιος. Το Χαλάνδρι, δεν συγκαταλέγεται στις περιοχές που θα πληγούν από φαινόμενα μεγάλης επικινδυνότητας, θα επηρεαστεί όμως με όμβρους και καταιγίδες που ενδεχομένως παροδικά, να έχουν μεγάλη ένταση. Τα &quot;κρίσιμα&quot; χρονικά διαστήματα για το προάστιο είναι: 1) Κατά τις απογευματινές και βραδινές ώρες της Παρασκευής 10 Ιουνίου 2022, οι νεφώσεις θα πυκνώσουν, θα επικρατήσουν ενισχυμένοι άνεμοι νοτίων / δυτικών διευθύνσεων και είναι πιθανό να εκδηλωθούν παροδικές βροχές ή/και καταιγίδες. Σε αυτό το διάστημα υπάρχει μικρό αλλά υπαρκτό ενδεχόμενο, για κάποιο χρονικό διάστημα τα φαινόμενα να αποκτήσουν πιο γενικευμένο και έντονο χαρακτήρα. 2) Κατά τη διάρκεια των μεσημεριανών και απογευματινών ωρών του Σαββάτου 11 Ιουνίου 2022, η περιοχή μας θα επηρεαστεί από καταιγίδες οι οποίες ενδέχεται, παροδικά, να συνοδεύονται από ραγδαία βροχόπτωση, σφοδρούς ριπαίους ανέμους και, χαλαζοπτώσεις. Σε αυτό το διάστημα, είναι υπαρκτό το ενδεχόμενο να προκύψουν, τοπικά, πλημμυρικά φαινόμενα, κυρίως σε ευπαθείς, στις πλημμύρες περιοχές. Κατά τη διάρκεια των βραδινών ωρών, τα φαινόμενα θα υποχωρήσουν και ο καιρός θα παρουσιάσει ανοίγματα. Η Κυριακή (12/6) και η Δευτέρα του Αγ. Πνεύματος (13/6), θα εξελιχθούν με αρκετή ηλιοφάνεια και διάσπαρτες νεφώσεις, κατά διαστήματα. Ενδεχόμενο βροχής ή/και καταιγίδας περιορισμένης διάρκειας υπάρχει για τις απογευματινές ώρες. Οι άνεμοι θα πνέουν από βόρειες διευθύνσεις έως 5bf και η θερμοκρασία θα σημειώσει μικρή άνοδο, προσεγγίζοντας, κατά τις μεσημεριανές ώρες, τους 30°C. Οι νύχτες θα είναι αρκετά δροσερές και το θερμόμετρο, στο Χαλάνδρι, νωρίς το πρωί, θα υποχωρεί κοντά στους 20°C. Καλό τριήμερο! Γεώργιος ΠαπακωστόπουλοςΑναλυτής-προγνώστης καιρού / Συντονιστής προγνώσεων καιρού SiMeteo.gr  
