Title:
5 “ψαγμένες” παραλίες στην Αττική για να κάνετε τις βουτιές σας του Αγίου Πνεύματος
Description:
Το τριήμερο του Αγίου Πνεύματος είναι η τέλεια ευκαιρία να κάνουμε μια εκδρομή, να πάρουμε μια γεύση καλοκαιρινών διακοπών και να απολαύσουμε τις πρώτες μας βουτιές. Αν ωστόσο μείνετε στην Αθήνα, δεν υπάρχει λόγος να στεναχωριέστε! Οι επιλογές ευρύτερα στην Αττική είναι άπειρες! Στην αττική ακτογραμμή υπάρχουν ακόμα θάλασσες και παραλίες που μοιάζουν νησιώτικες, με καθαρά νερά, ωραίο τοπίο και αρκετό χώρο για να απλώσεις την πετσέτα σου. Το travelstyle.gr επέλεξε και σας παρουσιάζει 5 ωραίες και περισσότερο «ψαγμένες» παραλίες που επιβεβαιώνουν πως μπορούμε να περάσουμε καλά και δροσερά και στην πόλη. Καλές βουτιές! Αλθέα Βρίσκεται μπροστά ακριβώς από τον ομώνυμο οικισμό, στο δεξί σας χέρι (ερχόμενοι από Αθήνα) μετά τη μεγάλη και πάλλευκη εκκλησία της Αγίας Μαρίνας, επίσης στην ομώνυμη περιοχή στην Ανατολική Αττική (περίπου 40 χλμ. από το κέντρο της Αθήνας). Για να την προσεγγίσετε θα αφήσετε το αυτοκίνητό σας στο πάρκινγκ και θα κατηφορίσετε τα σκαλάκια που θα σας οδηγήσουν στην παραλία. Πρόκειται για μικρό κολπίσκο με αμμουδερή ακτή και βοτσαλάκια μέσα στη θάλασσα. Δεν είναι οργανωμένη, γι’ αυτό φροντίστε να έχετε μαζί σας τα απαραίτητα. ΚΑΠΕ Λεγραινά Λίγο πριν τα Λεγραινά, στο νότιο τμήμα της Αττικής (62 χλμ. από το κέντρο της Αθήνας) και με κατεύθυνση προς Σούνιο, θα συναντήσετε μία πινακίδα που γράφει «Ιδιοκτησία ΚΑΠΕ». Εκεί, θα στρίψετε και θα ακολουθήσετε το χωματόδρομο που θα σας οδηγήσει στην πιο φημισμένη «κρυφή» παραλία της Αττικής. Αμμουδιά και γαλαζοπράσινα νερά στα βασικά χαρακτηριστικά της, που θα σας κάνουν να νομίσετε πως βρίσκεστε σε κάποιο νησί του Αιγαίου. Η ακτή δεν είναι οργανωμένη, γι’ αυτό φροντίστε να έχετε προμηθευτεί τα απολύτως απαραίτητα για μια ημέρα στην παραλία. Συνδυάστε την επίσκεψή σας με μια βόλτα στο Ναό του Ποσειδώνα στο Σούνιο, καθώς βρίσκεται σε κοντινή απόσταση. Άγιος Νικόλαος Αναβύσσου Λίγο πριν τη μεγάλη παραλία της Αναβύσσου και αφού συναντήσετε την πινακίδα με την Σχολή Τουριστικών Επαγγελμάτων στρίβετε δεξιά (ερχόμενοι από Αθήνα) και ακολουθείτε τη ροή του δρόμου για να κατευθυνθείτε προς την ακτή. Πρόκειται για δύο κόλπους με τον αριστερά (έτσι όπως αντικρίζετε το εκκλησάκι του Αγίου Νικολάου απέναντί σας) να είναι ανοργάνωτος και τον δεξιά να διαθέτει beach bar. Η παραλία είναι αμμώδης και από τις δύο πλευρές. Κάποιες φορές σηκώνει κύμα λόγω του ότι οι δύο κόλποι δεν προστατεύονται από τον αέρα. https://www.youtube.com/watch?v=y8-TtPTPxi0 Χάρακας Μπορεί να βρίσκεται λίγο μακριά από το κέντρο της Αθήνας -συναντάται στα όρια της Κερατέας με του Λαυρίου, με κατεύθυνση προς Αθήνα- ωστόσο, το σκηνικό θα σας αποζημιώσει σίγουρα για τη σχετική ταλαιπωρία στην οποία θα υποστείτε για να την προσεγγίσετε. Καθαρά νερά και ψιλή αμμουδιά στα βασικά χαρακτηριστικά της, που την καθιστούν μία από τις ιδανικότερες επιλογές για δροσιστικές, χαλαρές βουτιές με τους φίλους ή την οικογένεια. Έχετε μαζί σας εφόδια, καθώς η ακτή δεν διαθέτει τα απαραίτητα για μία ημέρα στην παραλία. Δικαστικά Μαραθώνας Η πρόσβαση στην παραλία των Δικαστικών στο Μαραθώνα, μετά την αμμώδη ακτή στου Σχινιά, δεν είναι ιδιαίτερα εύκολη, ωστόσο η ακτή (στην ουσία πρόκειται για βράχια) αξίζει τον κόπο καθώς τα καθαρά και δροσερά, βαθιά νερά της θάλασσας θα σας ανταμείψουν και με το παραπάνω. Θα φτάσετε σε αυτή αφού διασχίσετε τον οικισμό με τις εντυπωσιακές βίλες -εδώ θα βρείτε και το μοναδικό περίπτερο για να προμηθευτείτε παγωμένα νερά- και θα απολαύσετε τον ήλιο και τη θάλασσα ξαπλωμένοι πάνω σε βράχια. Το έδαφος δεν ενδείκνυται για ομπρέλες, ωστόσο μπορείτε να πάρετε μεγάλα πανιά τα οποία θα τα δέσετε στα βράχια. Τέλος, υπάρχουν αρκετά κρυφά σημεία για τους οπαδούς του γυμνισμού. https://www.youtube.com/watch?v=oPQnN3dfems Πηγή: www.travelstyle.gr  
