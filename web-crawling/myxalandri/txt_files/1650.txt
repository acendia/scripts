Title:
Εκδήλωση - συζήτηση της ΚΕΕΡΦΑ στο Χαλάνδρι
Description:
Ανακοίνωση της ΚΕΕΡΦΑ σχετικά με την αντιφασιστική εκδήλωση και συναυλία, που θα πραγματοποιήσει την Παρασκευή 13 Ιουλίου 2017 και ώρα 7:00 μ.μ., στην πλατεία Χαλανδρίου: Καθώς πλησιάζουν τα πέντε χρόνια από την επέτειο της δολοφονίας του Παύλου Φύσσα βρισκόμαστε μπροστά σε μεγάλες προκλήσεις. Η νεοναζιστική Χρυσή Αυγή απειλεί με πραξικόπημα από το βήμα της Βουλής. Η δίκη της ξεπέρασε σε διάρκεια τα τρία χρόνια. Οι ρατσιστικές πολιτικές της Ευρώπης-φρούριο κλιμακώνονται κάτω από την πίεση της ακροδεξιάς. Είναι ώρα για ξεσηκωμό κατά του φασισμού και του ρατσισμού! Η πρόκληση της Χρυσής Αυγής να καλέσει από το βήμα της Βουλής σε πραξικόπημα μέσω του Μπαρμπαρούση είναι μια βάρβαρη επίθεση κατά των δημοκρατικών ελευθεριών όλων μας σε μια χώρα, όπου άνθρωποι βασανίστηκαν στα μπουντρούμια της ΕΑΤ-ΕΣΑ ή βρέθηκαν σε εξορίες. Οι νοσταλγοί του Χίτλερ είναι νοσταλγοί και της χούντας των συνταγματαρχών που ματοκύλησαν την εξέγερση του Πολυτεχνείου το 1973. Τώρα πρέπει να επιβάλουμε ότι οι νεοναζί δολοφόνοι της Χρυσής Αυγής θα πάνε φυλακή, πριν αποκτήσουν τη δύναμη για να προχωρήσουν πραγματικά σε πραξικόπημα, τσακίζοντας τα συνδικάτα και τις δημοκρατικές οργανώσεις με μια φασιστική χούντα. Το εργατικό κίνημα και η νεολαία χρειάζεται να κάνουν δικιά τους υπόθεση την πλήρη απομόνωση των νεοναζί, κάτι που δεν κάνει ούτε η κυβέρνηση ούτε η Βουλή, αφήνοντας την Αστυνομία να συγκαλύπτει τη δράση τους, συλλαμβάνοντας τα θύματα ρατσιστικών και φασιστικών επιθέσεων και επιτρέποντας τους να εμφανίζονται σε επίσημες τελετές και στα ΜΜΕ. Δεν επιτρέπουμε στους φασίστες να παριστάνουν τους πατριώτες και να προχωράνε σε επιθέσεις κατά αγωνιστών και μεταναστών. Όλοι και όλες να απαιτήσουμε να πάνε τώρα φυλακή! Χέρι-χέρι με αυτή τη μάχη, είναι ώρα να φράξουμε το δρόμο στις ρατσιστικές πολιτικές της ΕΕ-φρούριο. Το κλείσιμο του θαλάσσιου περάσματος από την Αφρική στην Ευρώπη θα πολλαπλασιάσει τους χιλιάδες πνιγμένους πρόσφυγες. Τα στρατόπεδα συγκέντρωσης για πρόσφυγες που σχεδιάζουν στη Λιβύη, το Κόσοβο και τη Δημοκρατία της (Βόρειας) Μακεδονίας είναι μια βίαιη κλιμάκωση του ρατσισμού. Μια στρατιωτική δύναμη της ΕΕ σε συνεργασια με το ΝΑΤΟ θα «κοσκινίζει» στα στρατόπεδα τους κατατρεγμένους των πολέμων, των δικτατοριών, των ρημαγμένων οικονομιών για να στέλνει την συντριπτική πλειοψηφία στο βέβαιο θάνατο με την απέλαση στη χώρα από όπου δραπέτευσαν. Οι ηγέτες των κυβερνήσεων της ΕΕ επιμένουν σε διαρκή λιτότητα και μετατρέπουν τους μετανάστες και τους πρόσφυγες σε αποδιοπομπαίους τράγους ώστε να αποπροσανατολίσουν την αντίσταση και τη δυσαρέσκεια που φουντώνει. Έτσι ανέβασαν την ακροδεξιά στην Ευρώπη. Είναι ψέμα ότι τα κλειστά σύνορα προστατεύουν τις δουλειές, τις συντάξεις, την παιδεία και την υγεία γιατί τάχα κινδυνεύουν από τους πρόσφυγες. Αυτοί που τα τσακίζουν είναι τα αφεντικά και οι κυβερνήσεις, αυτοί απολύουν, αυτοί κόβουν μισθούς και συντάξεις. Είναι ρατσιστικό ψέμα ότι δεν χωράνε στην Ευρώπη επειδή έχουν άλλη θρησκεία και πολιτισμό. Η ισλαμοφοβία είναι η πολιτική του ιμπεριαλισμού και των επεμβάσεων σε χώρες της Μ. Ανατολής, της Ασίας και της Αφρικής. Οι πρόσφυγες και οι μετανάστες φέρνουν πλούτο και είναι κομμάτι της εργατικής τάξης που μπορεί να δώσει αγώνες μαζί με όλους για μια καλύτερη ζωή. Οι αγώνες των μεταναστών κόντρα το ρατσισμό, το φασισμό και την εκμετάλλευση από την Μανωλάδα μέχρι τις γειτονιές της Αθήνας και του Πειραιά είναι η καλύτερη απόδειξη. Απαιτούμε από την κυβέρνηση να μην εφαρμόσει τα νέα ρατσιστικά μέτρα και να σπάσει την συμφωνία του αίσχους ΕΕ-Τουρκίας. Για ανοιχτά σύνορα στους πρόσφυγες, άσυλο και στέγη μέσα στις πόλεις, ένταξη στα σχολεία, τις γειτονιές μας! Καλούμε όλους και όλες σε ένα μεγάλο αντιφασιστικό συλλαλητήριο και συναυλία στο Σύνταγμα, μπροστά στη Βουλή, το Σάββατο 15 Σεπτέμβρη και συνεχίζουμε στο Κερατσίνι, στις 18 Σεπτέμβρη, στην επέτειο των πέντε χρόνων από τη δολοφονία του Παύλου Φύσσα. Ταυτόχρονα, συντονίζουμε τα βήματα μας πανευρωπαϊκά με την Διεθνή Συνάντηση κατά του Ρατσισμού και του Φασισμού, στην Αθήνα, στις 13 Οκτώβρη. Μετά τη μεγάλη ανοιχτή σύσκεψη, που έγινε στις 27 Ιούνη με μαζική συμμετοχή προχωράμε! Τον Ιούλη οργανώνουμε παντού τοπικές εκδηλώσεις. Καλούμε τα συνδικάτα, τους φοιτητικούς συλλόγους, τις δημοτικές κινήσεις, τις κοινότητες μεταναστών, τις κινήσεις Αντιστασιακών, τις συλλογικότητες στις γειτονιές, τις κινήσεις υπεράσπισης δικαιωμάτων, τω γυναικών, της LGTBQI+ κοινότητας, των αναπήρων, των ανθρώπων των Γραμμάτων και των Τεχνών να ενωθούμε και να δώσουμε μαζί την μάχη για να τσακίσουμε το φασισμό και να τελειώνουμε με το ρατσισμό. &amp;nbsp;&amp;nbsp;
