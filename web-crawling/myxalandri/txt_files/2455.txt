Title:
Η Ένωση Γονέων Χαλανδρίου για την επίθεση που δέχεται
Description:
Ανακοίνωση της Ένωσης Συλλόγων Γονέων Μαθητών Χαλανδρίου για την επίθεση που δέχεται:&amp;nbsp; &quot;Εκεί που μας χρωστούσαν, μας πήραν και το βόδι&quot; Για μια ακόμη φορά η Δημοτική Αρχή κατηγορεί την Ένωση για «μικροπολιτικά παιγνίδια» και για «κακόβουλη παραπληροφόρηση» επειδή η Ένωση απλά και μόνο επιτελεί τον θεσμικό της ρόλο, δηλαδή, να διατυπώνει την άποψή της για τα προβλήματα της εκπαίδευσης, να ασκεί την κριτική της για τις πράξεις ή τις παραλείψεις των αρμοδίων φορέων της Πολιτεία και να προσπαθεί να κινητοποιεί δυνάμεις ασκώντας πίεση για την επίλυση των προβλημάτων. Επειδή, λοιπόν, η Ένωση αναφέρεται πάντοτε σε πραγματικά δεδομένα και γεγονότα, επειδή ο λόγος της είναι πάντοτε τεκμηριωμένος, ιδίως όταν είναι οξύς, ας απαντήσει η Δημοτική Αρχή στους γονείς που εύλογα ανησυχούν σε ποια και τι είδους σχολεία θα πάνε του χρόνου τα παιδιά τους, αλλά και σε όλους τους πολίτες του Χαλανδρίου, στα ακόλουθα ερωτήματα: 1. Στις 875 θέσεις στα νηπιαγωγεία της πόλης που ισχυρίζεται ότι υπήρχαν περιλαμβάνονται και θέσεις σε «αίθουσες» που δημιουργήθηκαν καταχρηστικά και κατά παράβαση κάθε κανόνα ασφαλείας σε προθαλάμους και διαδρόμους νηπιαγωγείων, όπως έγινε πέρυσι στο 2ο Νηπιαγωγείο και το 16ο Νηπιαγωγείο; 2. Στις 875 θέσεις στα νηπιαγωγεία της πόλης που ισχυρίζεται ότι υπήρχαν περιλαμβάνονται και θέσεις σε αίθουσες Δημοτικών Σχολείων, αφού δεν υπάρχουν κτήρια για Νηπιαγωγεία, όπως στο 8ο Νηπιαγωγείο που χρησιμοποιεί αίθουσα διδασκαλίας από το 6ο Δημοτικό κι όπως το 13ο Νηπιαγωγείο που χρησιμοποιεί την αίθουσα πολλαπλών χρήσεων του 13ου Δημοτικού; 3. Αν υπήρχαν 875 θέσεις στα νηπιαγωγεία της πόλης μας γιατί πέρυσι υπήρχαν μόνο 773 εγγραφές νηπίων και προνηπίων; Υπήρξαν ή όχι περιπτώσεις που προνήπια γράφτηκαν στους παιδικούς σταθμούς του Δήμου επειδή ήταν υπεράριθμα στα νηπιαγωγεία τους; 4. Αν υπήρχαν τόσες κενές θέσεις στα νηπιαγωγεία της πόλης μας γιατί να στείλει η Διεύθυνση Πρωτοβάθμιας εκπαίδευσης 11 προνήπια που ανήκαν στο 8ο Νηπιαγωγείο Χαλανδρίου σε Νηπιαγωγείο της …Νέας Φιλοθέης Αμαρουσίου την προηγούμενη σχολική χρονιά; 5. Αφού κάθε χρόνο στα Δημοτικά Σχολεία του Χαλανδρίου εγγράφονται περί τα 500 παιδιά στην πρώτη τάξη, πράγμα που σημαίνει ότι ο αριθμός νηπίων και προνηπίων είναι περί τα 1000 παιδιά κάθε χρονιά, πώς γίνεται να επαρκούν οι 875 θέσεις των νηπιαγωγείων της πόλης; Σε ποια νηπιαγωγεία θα πηγαίνουν τα 125 παιδιά που περισσεύουν; 6. 773 εγγραφές στις υποτιθέμενες 875 θέσεις σημαίνει κατά μέσον όρο 22 παιδιά ανά τμήμα ή 88% πληρότητα. Πόσο φρόνιμο (και πόσο επιθυμητό) είναι να προγραμματίζει κανείς με γνώμονα ότι κάθε σχολική χρονιά κάθε σχολείο θα έχει 100% πληρότητα; Όλα τα παραπάνω με 25 παιδιά ανά τμήμα και όχι με 15 που είναι πάγιο αίτημά μας, αίτημα που υποστήριζε και η σημερινή Δημοτική Αρχή όταν ήταν στην αντιπολίτευση. Με 15 παιδιά ανά τμήμα χρειαζόμαστε πολλές επιπλέον αίθουσες, αλλά και νέα σχολεία. Η Ένωση πάντοτε παρεμβαίνει στον δημόσιο διάλογο, καταθέτει προτάσεις και διεκδικεί λύσεις στη βάση των σύγχρονων μορφωτικών αναγκών των παιδιών μας και τοποθετείται με βάση πραγματικά στοιχεία και στέρεα επιχειρηματολογία. Οι θέσεις μας για το κτηριακό πρόβλημα των σχολείων του Χαλανδρίου, και όχι μόνο γι’ αυτό, είναι γνωστοποιημένες και πριν από τον Μάρτιο του 2018, και η τεκμηρίωσή μας είναι δημοσιοποιημένη από τον περασμένο Φεβρουάριο. Μέχρι σήμερα δεν έχει διατυπωθεί από κανέναν φορέα ούτε ένα επιχείρημα που να αντικρούει τις διαπιστώσεις μας. Η Ένωση, φυσικά, ουδέποτε θα μπορούσε να έχει συμφωνήσει σε «τακτοποίηση» του προβλήματος της επάρκειας θέσεων στα νηπιαγωγεία μέσω της εγκατάστασης προκατασκευασμένων οικίσκων – και οι γονείς που τους εκπροσωπούμε και που μας εμπιστεύονται το γνωρίζουν πολύ καλά. Προκαλούμε την Διοίκηση του Δήμου να ανατρέξει στα πρακτικά των συνεδριάσεων του Δημοτικού Συμβουλίου και στο πρωτόκολλο του Δήμου την τελευταία πενταετία που ασκεί τη διοίκηση και να δημοσιοποιήσει τις παρεμβάσεις και τα έγγραφα που έχει στείλει η Ένωση Γονέων. Να γνωστοποιήσει επίσης σε ποιες από τις δράσεις – παραστάσεις διαμαρτυρίας των οργάνων μας, ΑΣΓΜΕ, Ομοσπονδίας Γονέων, Ένωσης, ήταν παρούσα για να μας συμπαρασταθεί απέναντι στην πολιτεία στα δίκαια αιτήματα του Γονεικού κινήματος. Οι παρεμβάσεις μας πάντοτε αποσκοπούν στη βελτίωση της δημόσιας δωρεάν παιδείας με γνώμονα τις ανάγκες των παιδιών μας. Λογοδοτούμε μόνο στους γονείς που εκπροσωπούμε και που μας εμπιστεύονται και δεν έχουμε να απολογηθούμε σε κανέναν για τη δράση μας. Το Δ.Σ. της Ένωσης Συλλόγων Γονέων Μαθητών του Δήμου Χαλανδρίου &amp;nbsp;
