Title:
Τις ανάγκες Δημοτικών και Νηπιαγωγείων κατέγραψε η διοίκηση του Δήμου Χαλανδρίου σε συνάντηση με τους διευθυντ
Description:
Συνάντηση στην αίθουσα εκδηλώσεων του Δήμου Χαλανδρίου, στην οδό Παπάγου, με τους διευθυντές/διευθύντριες των δημοτικών σχολείων της πόλης και τις προϊστάμενες των νηπιαγωγείων πραγματοποιήθηκε, την Τρίτη 27 Σεπτεμβρίου 2022, με πρωτοβουλία του Δήμου Χαλανδρίου. Παρέστησαν η αντιδήμαρχος Παιδείας και Προσχολικής Αγωγής Ιωάννα Αθανασάτου, η αντιδήμαρχος Τεχνικών Υπηρεσιών Έλενα Χριστούλη, ο πρόεδρος της Πρωτοβάθμιας Σχολικής Επιτροπής, Σπύρος Κωνσταντάτος, μαζί με την αντιπρόεδρο Ιωάννα Καμπούρη, καθώς και υπηρεσιακοί παράγοντες. Στη συνάντηση που διεξήχθη σε εποικοδομητικό κλίμα, υπήρξε ενημέρωση για όλες τις δράσεις που έχει αναλάβει ο Δήμος για την ασφαλή και απρόσκοπτη λειτουργία των σχολείων, μετά τα δυόμιση χρόνια πανδημίας, αλλά και τον σχεδιασμό για τις μεγάλες παρεμβάσεις στα σχολεία της πόλης, που αφορούν στις κτιριακές υποδομές και τα έργα ενεργειακής τους αναβάθμισης. Από την πλευρά τους οι εκπαιδευτικοί εξέφρασαν ικανοποίηση, αφενός για την απρόσκοπτη ροή χρηματοδότησης από τον Δήμο, μέσω της Σχολικής Επιτροπής, αφετέρου για την κάλυψη των σχολείων με ικανό αριθμό καθαριστριών, χάρη στην απόφαση του Δήμου να προσλάβει συνολικά διπλάσιο αριθμό καθαριστριών (61 άτομα) από αυτόν που όριζε το Υπουργείο Εσωτερικών, αναλαμβάνοντας το επιπλέον κόστος. Έθεσαν, επίσης, τα θέματα που τους απασχολούν για την αποτελεσματικότερη λειτουργία των σχολείων σε καθημερινή βάση. Τέλος, οι δύο πλευρές επαναβεβαίωσαν την πρόθεσή τους για τακτικές συναντήσεις και ανοιχτό διάλογο, προκειμένου να αντιμετωπίζονται άμεσα τα όποια θέματα των σχολείων, ενώ συμφώνησαν να γίνει προσπάθεια εξοικονόμησης, λόγω της παρατεινόμενης ενεργειακής κρίσης, χωρίς ωστόσο να υποβαθμιστεί η ποιότητα της καθημερινής λειτουργίας των σχολικών μονάδων.  
