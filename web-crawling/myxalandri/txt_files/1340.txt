Title:
Δήμος Χαλανδρίου: «Έξι ψέματα και μια μισή αλήθεια από τον κ. Πατούλη»
Description:
Ο Δήμος Χαλανδρίου με την ακόλουθη ανακοίνωσή του δίνει τη δική του απάντηση στο Δελτίο Τύπου της Περιφέρειας Αττικής, αναφορικά με τον καταυλισμό των Ρομά και με την υποχρηματοδότηση του Χαλανδρίου σε έργα υποδομών: «Η Περιφέρεια Αττικής, παρότι διατείνεται ότι δεν επιθυμεί συνέχιση της αντιπαράθεσης με τον Δήμο Χαλανδρίου, επανήλθε με νέα ανακοίνωση, στις 3/9/22, με την οποία επιβεβαιώνει πλήρως τους ισχυρισμούς του Δήμου Χαλανδρίου, τόσο για το θέμα με τον καταυλισμό των Ρομά, όσο και με την υποχρηματοδότηση του Χαλανδρίου σε έργα υποδομών. Απέλπιδα είναι πλέον η προσπάθεια του κ. Πατούλη να πείσει για την ισότιμη εκ μέρους της διοίκησής του και αναλογική χρηματοδότηση του μεγαλύτερου δήμου του Βόρειου Τομέα. Από τα 6 έργα τα οποία αναφέρει η σχετική ανακοίνωση ως εκτελούμενα με χρηματοδότηση από την Περιφέρεια Αττικής, ΟΥΤΕ ΕΝΑ δεν αποφασίσθηκε από την διοίκηση του κ. Πατούλη, όπως σαφέστατα προκύπτει από τις ημερομηνίες κατά τις οποίες εγκρίθηκαν από το Περιφερειακό Συμβούλιο. Για του λόγου το αληθές: Ανέγερση νέου δημαρχείου: Εκτελείται με χρηματοδότηση από το Πρόγραμμα Δημοσίων Επενδύσεων (ΠΔΕ), την οποία ενέκρινε ο κ. Γιαννακίδης, υπουργός Ανάπτυξης της προηγούμενης κυβέρνησης, τον Νοέμβριο του 2018. Η Περιφέρεια Αττικής εκταμιεύει μόνο τα χρήματα, αλλά πλέον -για αδιευκρίνιστο λόγο- ΔΕΝ κάνει ούτε αυτό, αφού ο εργολάβος παραμένει απλήρωτος από τον Οκτώβριο του 2021 ως σήμερα. Εξαιτίας αυτού, ο εργολήπτης έχει κάνει διακοπή εργασιών από τον Ιούλιο του ’22, με αποτέλεσμα το έργο, που θα παραδιδόταν κανονικά τον Μάρτιο του ’23, να έχει ήδη τεθεί εκτός χρονοδιαγράμματος. Έργο οδοποιίας των 2.000.000 ευρώ: Χρηματοδοτείται επίσης από το ΠΔΕ και δημοπρατήθηκε τον Ιούλιο του 2019, πριν από την έναρξη της θητείας του κ. Πατούλη. Πλατείες στο Πάτημα: Το έργο της πλατείας στην οδό Αγράμπελης, υλοποιήθηκε, με απόφαση του Περιφερειακού Συμβουλίου στις 29 Ιουλίου 2016, και το αντίστοιχο με την πλατεία της οδού Γεννηματά, με απόφαση από τις 8 Σεπτεμβρίου 2016. Έργο γεωθερμίας στο Αθλητικό Κέντρο «Ν. Πέρκιζας»: Η σχετική απόφαση του Περιφερειακού Συμβουλίου Αττικής για το έργο λήφθηκε στις 17 Μαΐου 2017. Κληροδότημα «Σαχάλα» για αλλαγή χρήσης σε ΚΑΠΗ: Το πράσινο φως για την υλοποίηση του έργου έδωσε η απόφαση του Περιφερειακού Συμβουλίου Αττικής από τις 9 Φεβρουαρίου 2017. Πρέπει βέβαια να παραδεχτούμε ότι υπάρχει και μια αλήθεια στην ανακοίνωση της Περιφέρειας. Πράγματι το έργο ανακατασκευής του πολιτιστικού πολυχώρου στο Νόμπελ έχει ενταχθεί στο τεχνικό πρόγραμμα της Περιφέρειας από τον Ιούλιο του 2021, μετά από δύο χρόνια ανεκπλήρωτων υποσχέσεων. Όμως δεν έχει καν υπογραφεί προγραμματική σύμβαση, μιας και το έργο, κρίθηκε από τις υπηρεσίες της Περιφέρειας, &quot;προς ωρίμανση&quot; , τη στιγμή που έχει χαρακτηριστεί πλήρους ωριμότητας με ομόφωνη μάλιστα έγκριση από το Κεντρικό Συμβούλιο Αρχιτεκτονικής. Φαίνεται ότι η Περιφέρεια Αττικής κρίνει επαρκέστερα από το Κεντρικό Συμβούλιο Αρχιτεκτονικής του ελληνικού κράτος. Στις καλένδες και το ρέμα του Βριλησσού Στην προσπάθειά τους βέβαια να κάνουν το μαύρο - άσπρο, οι συντάκτες της ανακοίνωσης παρέλειψαν να αναφέρουν το έργο διευθέτησης του ρέματος του Βριλησσού, αποκλειστικής μάλιστα αρμοδιότητας της Περιφέρειας Αττικής, το οποίο αν και εντάχθηκε στο τεχνικό της πρόγραμμα εδώ και δύο χρόνια, έκτοτε αγνοείται η τύχη του. Φυσικά δεν περιμέναμε ότι η Περιφέρεια Αττικής θα ανταποκρινόταν στο αίτημα μας να δημοσιεύσει συγκριτικό πίνακα των έργων που εκτελεί στους άλλους δήμους του Βόρειου τομέα. Εκεί θα φαινόταν καθαρά ότι δήμοι με μικρότερο πληθυσμό και έκταση από το Χαλάνδρι χρηματοδοτούνται για έργα πολλαπλάσιου προϋπολογισμού. Τυχαίο θα είναι... Κομματάρχης του Χαλανδρίου; Αλγεινή εντύπωση προκαλεί δε η σύσταση - προτροπή προς τους πολίτες του Χαλανδρίου να επιλέξουν την επόμενη φορά μια «Δημοτική Αρχή που θα λέει αλήθειες, θα συνεργάζεται με ειλικρίνεια και θα εξυπηρετεί τα συμφέροντα των πολιτών, κι όχι μικροπολιτικές σκοπιμότητες». Η παραίνεση Πατούλη συνιστά απροκάλυπτη παρέμβαση στα εσωτερικά της πόλης καθ΄ υπέρβαση του θεσμικού ρόλου του περιφερειάρχη. Ατυχές και άκρως απογοητευτικό το γεγονός ότι ο κ. Πατούλης επιφύλαξε για τον εαυτό του το ρόλο του ...κομματάρχη του Χαλανδρίου, για λογαριασμό δοτών εκπροσώπων του, αντί να διαφυλάξει το θεσμικό του ρόλο ως εκπροσώπου του β’ βαθμού Αυτοδιοίκησης. Αναρμόδια ή αρμόδια η Περιφέρεια Αττικής; Σε ό,τι αφορά το δισεπίλυτο θέμα με τον καταυλισμό των Ρομά που ταλανίζει το Χαλάνδρι επί μισό αιώνα, ο Δήμος Χαλανδρίου δεν θα επανέλθει. Έχει εκφράσει ξεκάθαρα τις θέσεις του, στη βάση των τεσσάρων ομόφωνων αποφάσεων των 11 παρατάξεων του Δημοτικού μας Συμβουλίου. Η αλήθεια δεν παραποιείται: Με το σχέδιο μεταστέγασης των Ρομά που έχει υλοποιήσει ο Δήμος, με ίδιους πόρους, το 1/3 του πληθυσμού του καταυλισμού στο Νομισματοκοπείο έχει απομακρυνθεί ενώ έχει καταργηθεί ο δεύτερος καταυλισμός στο Πάτημα, με την μετεγκατάσταση 46 ατόμων. Ήρθε λοιπόν η ώρα της Περιφέρειας και της Πολιτείας να αναλάβουν το μερίδιο της ευθύνης που τους αναλογεί. Λύση τώρα στο θέμα του καταυλισμού των Ρομά απαιτούν οι πολίτες του Χαλανδρίου! Όσο για τις υποσχέσεις της Περιφέρειας που θα δώσει οριστικές και «ολιστικές» λύσεις στο θέμα των Ρομά με το ΕΣΠΑ 2021-2027, ας μας εξηγήσει πώς ακριβώς θα το κάνει αυτό, αφού συγχρόνως δηλώνει αναρμόδια για θέματα μεταστέγασης των Ρομά; Ποιος από τους δύο ισχυρισμούς είναι αληθής; Και οι δύο μαζί δεν μπορεί να ισχύουν».   Σχετικά άρθρα: Δήμος Χαλανδρίου: «Κυβέρνηση και Περιφέρεια να αναλάβουν τις ευθύνες τους για την ύπαρξη του καταυλισμού Ρομά στο Νομισματοκοπείο» Περιφέρεια Αττικής: «Οι παρεμβάσεις για τους Ρομά στο Χαλάνδρι θα γίνουν με ολοκληρωμένο σχέδιο κι εξασφαλισμένη χρηματοδότηση» Δήμος Χαλανδρίου: «Προκλητική προσπάθεια της Περιφέρειας να αποσείσει τις ευθύνες της στο θέμα του καταυλισμού των Ρομά στο Χαλάνδρι» Περιφέρεια Αττικής: «Η μετεγκατάσταση των Ρομά από το Χαλάνδρι δεν είναι αρμοδιότητά της»  
