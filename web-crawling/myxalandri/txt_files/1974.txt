Title:
Συντονιστικό Σωματείων και Φορέων στο Χαλάνδρι: Κάλεσμα σε συλλαλητήριο στο Σύνταγμα
Description:
Ανακοίνωση του Συντονιστικού Σωματείων και Φορέων της πόλης του Χαλανδρίου:  Το Συντονιστικό Σωματείων και Φορέων στο Χαλάνδρι χαιρετίζει τη μεγάλη συμμετοχή συνδικαλιστικών οργανώσεων και φορέων από όλη την Αττική, στην απόφαση τους να προχωρήσουν αγωνιστικά και διεκδικητικά σε συλλαλητήριο το Σάββατο 29 Γενάρη, στις 11.30 π.μ., στο Σύνταγμα, βάζοντας στο επίκεντρο την προστασία της ζωής των εργαζομένων και τη διεκδίκηση των σύγχρονων δικαιωμάτων. Η υγεία, η ασφάλεια, η προστασία μας στην δουλειά και το εισόδημά μας είναι στο στόχαστρο των εργοδοτών και της κυβέρνησης. Ενώνουμε τις φωνές μας με τους συναδέλφους όλων των κλάδων της Αττικής και υποδεχόμαστε τους εργαζόμενους και τους φορείς της Πάτρας, που με μηχανοκίνητη πορεία θα κατευθυνθούν στην Αθήνα διεκδικώντας άμεσα μέτρα προστασίας της υγείας, υποδομών κι εργατικών δικαιωμάτων. Τώρα που είναι ακόμα στη μνήμη το χιόνι, για να μην υπάρξει καμία συγκάλυψη και να μην θαφτεί τίποτα, για να μην χαθούν τα μεροκάματα των «αργιών», βγαίνουμε μπροστά και διεκδικούμε: Άμεσα μέτρα και έργα προστασίας του λαού από όλες τις φυσικές καταστροφές με επαρκή χρηματοδότηση μέσα από έναν ολοκληρωμένο σχεδιασμό. Προμήθεια μηχανημάτων και δημιουργία αναγκαίων υποδομών, με ευθύνη της κυβέρνησης, για την προστασία του λαού. Μαζικές προσλήψεις μόνιμου προσωπικού σε αντίστοιχες δομές για να μπορεί να δίνεται με επάρκεια η μάχη για την προστασία της ζωής των πολιτών. Σε αυτήν την κατεύθυνση να δοθεί άμεσα έκτακτη χρηματοδότηση και στους δήμους. Να καταργηθούν τα διόδια και να εξασφαλιστούν σύγχρονα μέσα και υποδομές, με ευθύνη της κυβέρνησης, σε όλους τους οδικούς άξονες. Μείωση της τιμής του ρεύματος κατά 50% και κατάργηση των χαρατσιών για τα εργατικά και λαϊκά νοικοκυριά. Καμία διακοπή ρεύματος σε λαϊκές κατοικίες και σε μικρές επιχειρήσεις. Παίρνουμε την υπόθεση στα χέρια μας, δηλώνοντας πως μόνο ο λαός μπορεί να σώσει τον λαό. Καλούμε όλα τα σωματεία της πόλης μας, να πάρουν αποφάσεις και να συμμετάσχουν στο αυριανό μεγάλο συλλαλητήριο. Καλούμε τους εργαζόμενους, τη νεολαία και τους συνταξιούχους να ενώσουμε τις φωνές μας για να διεκδικήσουμε άμεσα αιτήματα ανακούφισης, να υπερασπιστούμε αγωνιστικά την προστασία της υγείας και της ζωής μας τόσο από την πανδημία όσο και από τις φυσικές καταστροφές. Τα Σωματεία και φορείς του Συντονιστικού: Συνδικάτο Επισιτισμού - Τουρισμού Ν. Αττικής - Παράρτημα Βόρειου Τομέα Σύνδεσμος Συνταξιούχων ΙΚΑ - Επικουρικής Ασφάλισης Χαλανδρίου - Χολαργού - Αγίας Παρασκευής - Βριλησσίων και Ψυχικού Σύλλογος Γυναικών Χαλανδρίου - μέλος της ΟΓΕ  
