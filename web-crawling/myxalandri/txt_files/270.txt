Title:
Πράσινο φως για νέα διόδια στην Αττική
Description:
Ανοίγει ο δρόμος για την κατασκευή πλευρικών διοδίων στους κόμβους Βαρυμπόμπης και Αγίου Στεφάνου. Η μελέτη περιβαλλοντικών επιπτώσεων του έργου που «είχε μπει στο συρτάρι» για τρία χρόνια υπό τον φόβο των αντιδράσεων, τελικά εγκρίθηκε προ τριημέρου. Το έργο περιλαμβάνει και τη μετατροπή του κόμβου Βαρυμπόμπης σε «δακτυλίδι» και παρεμβάσεις στους κόμβους Κηφισιάς και Καλυφτάκη. Η λειτουργία πλευρικών σταθμών διοδίων στους βασικούς κόμβους της ΠΑΘΕ στην Αττική προβλεπόταν στη σύμβαση του 2007 με τη Νέα Οδό. Τελικώς προχώρησαν μόνο τα πλευρικά διόδια Καπανδριτίου και Μαλακάσας, ενώ με την αναθεώρηση των συμβάσεων παραχώρησης το 2013 απαλείφθηκαν τα πλευρικά διόδια στους κόμβους Λυκόβρυσης και Καλυφτάκη. Η διαδικασία αδειοδότησης των διοδίων Βαρυμπόμπης και Αγίου Στεφάνου ξεκίνησε το 2014 και ξεσήκωσε αντιδράσεις, με το Περιφερειακό Συμβούλιο Αττικής να γνωμοδοτεί αρνητικά, βασιζόμενο στην απουσία ολοκληρωμένου δικτύου παραδρόμων. Η υπόθεση «μπήκε στο συρτάρι», καθώς διαδοχικοί υπουργοί Περιβάλλοντος αρνήθηκαν να την υπογράψουν. Το έργο, όμως, δεν ακυρώθηκε και έτσι η υποχρέωση της πολιτείας να το αδειοδοτήσει επαναδιατυπώθηκε και στη μυστική «συμφωνία Σπίρτζη» του 2016. Ως αποτέλεσμα της καθυστέρησης, το υπουργείο Υποδομών έχει καταβάλει περί τα 7 εκατ. ευρώ σε αποζημιώσεις στη Νέα Οδό (για το διάστημα έως τον Μάρτιο του 2017) και έπεται συνέχεια. Τι περιλαμβάνουν τα έργα; Κατ’ αρχάς πλευρικά διόδια στους κόμβους Αγίου Στεφάνου και Καλυφτάκη. Οσον αφορά τους κόμβους: Ο κόμβος Βαρυμπόμπης πρόκειται να μετατραπεί σε κυκλικό δακτύλιο πάνω από την εθνική οδό. Εκατέρωθεν του κόμβου θα κατασκευαστούν δύο μικρότεροι δακτύλιοι (roundabouts) για να διευκολύνουν τις συνδέσεις με το τοπικό οδικό δίκτυο. Αξιοσημείωτο είναι ότι η σημερινή γέφυρα θα διατηρηθεί και μετά το πέρας της κατασκευής του δακτυλίου και θα μετατραπεί σε χώρο πρασίνου. Να σημειωθεί ότι τα διόδια Βαρυμπόμπης θα λειτουργήσουν όταν δοθεί ο κόμβος στην κυκλοφορία, με εκτιμώμενο χρόνο κατασκευής 1,5 έτος. Στον κόμβο Κηφισιάς τελικά επελέγη η κατασκευή μιας γέφυρας (αντί για υπόγεια διάβαση, που είχε αρχικά σχεδιαστεί) που θα συνδέει την οδό Ιλισίων με το ρεύμα προς Αθήνα (σήμερα η κίνηση αυτή δεν είναι δυνατή). Επίσης, θα πραγματοποιηθούν κάποιες προπαρασκευαστικές εργασίες στον κόμβο Καλυφτάκη, σύμφωνα με το σχέδιο που υπάρχει στο υπουργείο Υποδομών. Το σχέδιο αυτό περιλαμβάνει τη δημιουργία ενός νέου κλάδου εξόδου από την Αττική Οδό προς Λαμία (σήμερα η κίνηση αυτή εξυπηρετείται από μια λωρίδα στον κόμβο Μεταμόρφωσης), καθώς και την επέκταση της λεωφόρου Κύμης, αν ποτέ αυτή υλοποιηθεί. Τα σχέδια βρίσκονται υπό συζήτηση ανάμεσα στη Νέα Οδό και στο υπουργείο Υποδομών, καθώς δεν έχουν γίνει οι απαραίτητες απαλλοτριώσεις. Πάντως, η τοπική κοινωνία στις περιοχές που επηρεάζονται άμεσα είναι διχασμένη. Από τη μια πλευρά, πολλοί μόνιμοι κάτοικοι μετακινούνται καθημερινά προς/από Αθήνα όπου εργάζονται, διαδρομή για την οποία θα επιβαρυνθούν ξαφνικά με διόδια. Από την άλλη πλευρά, τα πλευρικά διόδια θα ανακόψουν την «εισβολή» των φορτηγών στους παραδρόμους προς αποφυγή των διοδίων Αφιδνών, πρακτική που δημιουργεί σοβαρά κυκλοφοριακά προβλήματα (η κίνηση φορτηγών στους παραδρόμους ήδη απαγορεύεται διά νόμου, αλλά για να ισχύσει η απαγόρευση πρέπει κάποιος να την εφαρμόσει). Το 2008-2009 το θέμα είχε ξεσηκώσει κύμα αντιδράσεων (λ.χ. από το Κίνημα «Δεν πληρώνω») και μάλιστα τον Μάρτιο του 2009 ο τότε υφυπουργός κ. Θεμ. Ξανθόπουλος είχε διοργανώσει ανοιχτή συνάντηση στον Αγιο Στέφανο προκειμένου να κατευναστούν τα πνεύματα, χωρίς μεγάλη επιτυχία. Ο κόμβος Βαρυμπόμπης θα μετατραπεί σε «δακτυλίδι», ενώ ακόμα δύο δακτύλιοι θα εξυπηρετήσουν τη σύνδεσή του με το τοπικό οδικό δίκτυο. Πηγή:&amp;nbsp;www.kathimerini.gr &amp;nbsp;
