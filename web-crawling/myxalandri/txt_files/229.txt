Title:
Διακίνηση κοκαΐνης από το Χαλάνδρι στη Μύκονο με εταιρία ταχυμεταφορών
Description:
Συνελήφθη την Παρασκευή 16 Ιουνίου 2023 στη Μύκονο, ένας 23χρονος ημεδαπός σε βάρος του οποίου σχηματίσθηκε κακουργηματικού χαρακτήρα δικογραφία για κατοχή και διακίνηση ναρκωτικών ουσιών. Επίσης, στην υπόθεση εμπλέκεται ακόμη ένας ημεδαπός ηλικίας 21 ετών. Ειδικότερα, σύμφωνα με την ανακοίνωση της ΕΛ.ΑΣ., στο πλαίσιο εντοπισμού ύποπτου δέματος ναρκωτικών σε εταιρία ταχυμεταφορών, από αστυνομικούς του Τμήματος Ασφαλείας Χαλανδρίου σε συνεργασία με την Υποδιεύθυνση Αστυνομίας Μυκόνου, τέθηκε σε εφαρμογή διαδικασία ελεγχόμενης παράδοσης. Κατά τον έλεγχο του δέματος, από αστυνομικούς στη Μύκονο, διαπιστώθηκε ότι περιείχε επιμελώς κρυμμένες 22 μικροσυσκευασίες κοκαΐνης συνολικού βάρους 24 γραμμαρίων. Ακολούθως, από τη εξέλιξη της υπόθεσης και την πρόοδο της αστυνομικής έρευνας ταυτοποιήθηκαν τα στοιχεία του παραλήπτη και σήμερα το πρωί πραγματοποιήθηκε έρευνα στην κατοικία του στη Μύκονο, όπου βρέθηκαν και κατασχέθηκαν ένα «φιξάκι» κοκαΐνης, θρυμματιστής κάνναβης, δύο κινητά τηλέφωνα και 2.090 ευρώ. Παράλληλα προσδιορίστηκε η ταυτότητα του αποστολέα και εντοπίσθηκε από αστυνομικούς στο Χαλάνδρι Αττικής. Οι ναρκωτικές ουσίες κατασχέθηκαν. Ο συλληφθείς θα οδηγηθεί στην Εισαγγελία Πρωτοδικών Σύρου.
