Title:
Χαλάνδρι: Σχεδιάζοντας μια πόλη που το αυτοκίνητο δεν είναι προτεραιότητα
Description:
Ξεκίνησε η διαβούλευση για το ΣΒΑΚ, το Σχέδιο Βιώσιμης Αστικής Κινητικότητας για το Χαλάνδρι. Τα τελευταία 20 χρόνια, οι πόλεις εντείνουν τις προσπάθειές τους για να καταστούν περισσότερο ανθρώπινες, παραγωγικές, υγιεινές και οικονομικές για τους κατοίκους τους. Με άλλα λόγια, προσπαθούν να γίνουν βιώσιμες και να αναβαθμίσουν τις συνθήκες περιβάλλοντός τους, παρέχοντας υψηλότερα επίπεδα ποιότητας ζωής στους κατοίκους τους. Στη γενικότερη αυτή πολιτική εντάσσεται η Στρατηγική για τη Βιώσιμη Κινητικότητα στην πόλη του Χαλανδρίου. Ωστόσο, παρότι στο Χαλάνδρι και σε άλλες ελληνικές πόλεις, έχουν γίνει μέχρι τώρα ορισμένες παρεμβάσεις, μόνο τώρα ο μηχανισμός αρχίζει να δίνει τα πρώτα αποτελέσματα! Η ιδέα μεταφέρεται από το χαρτί στην πραγματικότητα και η αλλαγή στις προτεραιότητες σχεδιασμού των ελληνικών πόλεων είναι εντυπωσιακή! Οι συμβατικές κυκλοφοριακές μελέτες που στόχευαν στη βελτίωση της προσβασιμότητας με τη χρήση του ΙΧ αυτοκινήτου εγκαταλείπονται, φέρνοντας στο προσκήνιο εκ νέου τον άνθρωπο και τις αξίες της κάθε πόλης που αποτελούν την ταυτότητα και της ιστορία της. Με αυτόν τον τρόπο επανακαθορίζεται ο σκοπός της πόλης ως χώρος κοινωνικής συναναστροφής, πεδίο αλληλεγγύης και τόπος που αξίζει να ζει κανείς. Ο άνθρωπος και ειδικά οι ευάλωτες ομάδες πολιτών, όπως οι ηλικιωμένοι, τα παιδιά και τα άτομα με αναπηρίες, που είχαν περιθωριοποιηθεί από το δημόσιο χώρο που είναι και ο δρόμος, πλέον μπορούν να ενταχθούν ξανά σε αυτόν αποκαθιστώντας το πρόβλημα δημοκρατίας που η πολιτική υπέρ του αυτοκινήτου δημιούργησε. Το κόστος, όμως, της πολιτικής αυτής δεν περιορίζεται εδώ. Κλιματική αλλαγή, τοπική ρύπανση, ατυχήματα, καθυστερήσεις, θόρυβος, προβλήματα υγείας (παχυσαρκία κ.λπ.), υποβάθμιση των αξιών ακινήτων, ενεργειακή εξάρτηση, απώλεια επισκεπτών, αποθάρρυνση επενδύσεων, παραμόρφωση της αισθητικής της πόλης και απώλεια των δημόσιων χώρων της αποτελούν μόνο μερικά από τα δεκάδες προβλήματα που δημιουργήθηκαν διαχρονικά και αποτελούν λειτουργικά προβλήματα του σύγχρονου ελληνικού αστικού τοπίου. Λαμβάνοντας υπόψη τα παραπάνω, διαπιστώνεται πως είναι παράλογο στο Χαλάνδρι που είναι μια μεσαίου μεγέθους πόλη της Αττικής με ιδιαίτερα όμορφες γωνιές, ο κάτοικος να εξαρτά την καθημερινότητά του από το αυτοκίνητο. Καταναλώνει μεγάλο μέρος της ζωής του που θα μπορούσε να αφιερώσει στη διατήρηση των κοινωνικών δεσμών που είναι ισχυροί στην Ελληνική κοινωνία, την αναψυχή και την άσκηση. Καταναλώνει, επίσης, υπερβολικά πολύ χώρο, ενώ υπάρχουν άλλες λύσεις φθηνότερες, ευχάριστες και άνετες. Είναι οι λύσεις που χρησιμοποιεί σχεδόν παντού ο μέσος Ευρωπαίος! Αυτές τις λύσεις επιχειρεί να εντάξει στο ελληνικό αστικό τοπίο η Στρατηγική Βιώσιμης Κινητικότητας για να βοηθήσει τους πολίτες να εξοικονομήσουν χώρο και χρήμα. Στόχος είναι η αλλαγή των πόλεων όπως τις γνωρίζουμε σήμερα. Στόχος είναι σε λίγα χρόνια να μιλάμε για πόλεις του ποδηλάτου, του περπατήματος και τις δημόσιας συγκοινωνίας. Να μιλάμε για πόλεις με λιγότερα αυτοκίνητα και χαμηλότερες ταχύτητες! Περισσότερες πληροφορίες στη σελίδα του ΣΒΑΚ ΕΡΩΤΗΜΑΤΟΛΟΓΙΑ Ο Δήμος Χαλανδρίου επιδιώκει την ενεργή συμμετοχή των πολιτών και των φορέων στην εκπόνηση του ΣΒΑΚ. Στο πλαίσιο αυτό πραγματοποίησε έρευνα ερωτηματολογίων για τις μετακινήσεις των κατοίκων και των μαθητών. Στο μενού ΣΥΜΜΕΤΕΧΩ, μπορείτε να συμπληρώσετε ηλεκτρονικά τα ερωτηματολόγια &amp;nbsp;
