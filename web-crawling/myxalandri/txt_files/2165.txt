Title:
Αντιπλημμυρικά έργα και καταυλισμός Ρομά συζητήθηκαν στη συνάντηση Ρούσσου - Ζαχαριάδη - Μπαλάφα
Description:
Συνάντηση με τον δήμαρχο Χαλανδρίου Σίμο Ρούσσο είχαν, την Παρασκευή 22 Οκτωβρίου 2021, ο βουλευτής ΣΥΡΙΖΑ Προοδευτική Συμμαχία βόρειου τομέα Αθηνών και τομεάρχης Εσωτερικών Κώστας Ζαχαριάδης και ο περιφερειακός σύμβουλος Γιώργος Μπαλάφας, στο δημαρχείο Χαλανδρίου. Με την ευκαιρία της επίσκεψης, ο δήμαρχος Χαλανδρίου ενημέρωσε για όλα τα θέματα που απασχολούν την πόλη, ενώ, ιδιαίτερη αναφορά έκανε στα αντιπλημμυρικά έργα, που αποτέλεσαν ασπίδα προστασίας για το Χαλάνδρι, στις έκτακτες συνθήκες της κακοκαιρίας «Μπάλλος». Τα δύο μεγάλα αντιπλημμυρικά έργα -το πρώτο χρηματοδοτήθηκε από την Περιφέρεια Αττικής (2017-2019) και το δεύτερο από το πρόγραμμα «Αντώνης Τρίτσης» (2019-2021)- δοκιμάστηκαν με επιτυχία στην πρόσφατη ισχυρή βροχόπτωση, που έφτασε στο Χαλάνδρι τα 106 χιλιοστά, την Πέμπτη 15 Οκτωβρίου. «Το γεγονός ότι με 106 τόνους νερού ανά στρέμμα, δεν είχαμε πλημμυρικά φαινόμενα, δείχνει ότι τα αντιπλημμυρικά έργα “δούλεψαν”. Τα αποτελέσματα είναι μετρήσιμα», σημείωσε ο κ. Σίμος Ρούσσος. Καταυλισμός των Ρομά Αναφέρθηκε επίσης εκτενώς και στο δισεπίλυτο ζήτημα του καταυλισμού των Ρομά, τονίζοντας στους συνομιλητές του ότι θα πρέπει επιτέλους να εισακουστούν από την Πολιτεία οι ομόφωνες αποφάσεις του Δημοτικού Συμβουλίου της πόλης. «Τόσο τα υπουργεία Εσωτερικών και Εργασίας, όσο και η Περιφέρεια Αττικής πρέπει επιτέλους να αναλάβουν την ευθύνη που τους αναλογεί και να συνδράμουν τον Δήμο στην ολοκλήρωση του πιλοτικού σχεδίου που εφαρμόζεται ήδη, για τη μετεγκατάσταση των Ρομά στον οικιστικό ιστό, με παράλληλη διάλυση του καταυλισμού στο Νομισματοκοπείο», τόνισε ο δήμαρχος Χαλανδρίου. Παράλληλα, ευχαρίστησε τον κ. Ζαχαριάδη, ο οποίος αναγνωρίζοντας το δίκαιο αίτημα του Δήμου Χαλανδρίου, συνυπέγραψε μαζί με άλλους 25 βουλευτές του ΣΥΡΙΖΑ, τον Μάιο του 2021, σχετική επερώτηση προς τα αρμόδια υπουργεία, ζητώντας την έκτακτη επιχορήγηση του Δήμου Χαλανδρίου για να προωθηθεί το σχέδιο διάλυσης του καταυλισμού, με κοινωνική ένταξη των Ρομά. Ένταξη στο Σχέδιο Πόλης της περιοχής «Πεύκο Πολίτη» Τέλος, συζητήθηκε η πορεία της πολεοδομικής μελέτης ένταξης της περιοχής «Πεύκου Πολίτη», η οποία, όπως εξήγησε ο κ. Σίμος Ρούσσος, βρίσκεται εκ νέου στη Δ/νση Περιβάλλοντος &amp;amp; Χωροταξικού Σχεδιασμού της Περιφέρειας Αττικής, προκειμένου να λάβει θετική εισήγηση και να εισαχθεί προς ψήφιση στο Συμβούλιο Πολεοδομικών Θεμάτων και Αμφισβητήσεων (ΣΥΠΟΘΑ).  
