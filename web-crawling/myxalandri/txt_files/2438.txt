Title:
Χρηματοδοτήσεις 17 εκατ. ευρώ διεκδικεί ο Δήμος Χαλανδρίου από το “Αντώνης Τρίτσης”
Description:
Χρηματοδοτήσεις που ξεπερνούν τα 17 εκατ. ευρώ για έργα αστικής αναζωογόνησης, ηλεκτροκίνησης, αναβάθμισης σχολείων αλλά και για αγορά εξοπλισμού στην υπηρεσία Καθαριότητας διεκδικεί ο Δήμος Χαλανδρίου από το πρόγραμμα «Αντώνης Τρίτσης» του Υπουργείου Εσωτερικών. Όπως ενημερώνει ο Δήμος Χαλανδρίου, οι σχετικές προτάσεις έχουν ήδη κατατεθεί και αφορούν συγκεκριμένα: Παρεμβάσεις αστικής αναζωογόνησης στις περιοχές Κάτω Χαλάνδρι και Τούφα (άξονας «Αστική αναζωογόνηση»). Ο Δήμος διεκδικεί 10,5 εκατ. ευρώ έχοντας καταθέσει ολοκληρωμένες μελέτες για τις αστικές αναπλάσεις στις συγκεκριμένες περιοχές. Οι μελέτες, οι οποίες έτυχαν σχεδόν καθολικής αποδοχής από τις παρατάξεις του Δημοτικού Συμβουλίου, έχουν στόχο την αποτροπή της υπερτοπικής διέλευσης οχημάτων, την προώθηση της πεζής κινητικότητας και την εφαρμογή των βέλτιστων λύσεων για το πράσινο, τον φωτισμό και τα απορρίμματα. Αυτά άλλωστε όρισαν ως προτεραιότητα και οι πολίτες στην πολύμηνη διαβούλευση που προηγήθηκε για τον επανασχεδιασμό της Σοφ. Βενιζέλου. Δράσεις ηλεκτροκίνησης ύψους, (άξονας «Δράσεις ηλεκτροκίνησης στους δήμους»). Ο Δήμος διεκδικεί χρηματοδότηση ύψους 3.664.820 ευρώ με στόχο την αγορά ηλεκτροκίνητων λεωφορείων, απορριμματοφόρου και οχημάτων μεταφοράς προσωπικού για την Κοινωνική Υπηρεσία, το «Βοήθεια στο Σπίτι» και την «Πολιτική Προστασία».  Ωρίμανση έργων και δράσεων για την αναβάθμιση της ποιότητας ζωής και του περιβάλλοντος (άξονας «Ωρίμανση έργων και δράσεων για την υλοποίηση του προγράμματος»). Πρόκειται για μελέτες που αφορούν στην υλοποίηση του Σχεδίου Βιώσιμης Αστικής Κινητικότητας (ΣΒΑΚ) για τις οποίες ο Δήμος διεκδικεί 500.000 ευρώ. Πρόγραμμα απόκτησης εξοπλισμού συλλογής Βιοαποβλήτων και ανακυκλώσιμων υλικών (άξονας «Χωριστή Συλλογή Βιοαποβλήτων, Γωνιές Ανακύκλωσης και Σταθμοί Μεταφόρτωσης Απορριμμάτων»). Ο Δήμος διεκδικεί εξοπλισμό ύψους 234.585,90 ευρώ. Προτάσεις για αναβάθμιση αύλειων χώρων σχολείων ύψους 2,2 εκατ. ευρώ (άξονας «Συντήρηση δημοτικών ανοικτών χώρων»). Η κατάθεση των παραπάνω προτάσεων εντάσσεται στο πλαίσιο της ευρύτερης στρατηγικής της σημερινής διοίκησης του Δήμου για την αναζήτηση νέων χρηματοδοτήσεων. Η συστηματική δουλειά της διοίκησης στον συγκεκριμένο τομέα αποτυπώθηκε πλήρως στον απολογισμό της προηγούμενης χρονιάς, καθώς τα έργα που περιλαμβάνονταν στο Τεχνικό Πρόγραμμα του 2020 χρηματοδοτήθηκαν κατά 75,31%, ποσό 11.660.000 ευρώ, από εξωτερικές πηγές (Φιλόδημος, Πρόγραμμα Δημοσίων Επενδύσεων, Πράσινο Ταμείο) και μόλις κατά 24,69%, ποσό 4.132.000 ευρώ, από ίδιους πόρους του Δήμου. Η εικόνα έχει αντιστραφεί πλήρως από το 2014 όταν το 80% των χρημάτων για την υλοποίηση των έργων προερχόταν απευθείας από χρήματα των δημοτών και μόλις το 20% από άλλες χρηματοδοτήσεις.
