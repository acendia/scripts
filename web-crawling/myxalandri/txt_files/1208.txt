Title:
Η ΕΛ.ΑΣ. για τη σύλληψη της γυναίκας που πυροβόλησε τον οφθαλμίατρο στο Χαλάνδρι
Description:
Η ανακοίνωση της Ελληνικής Αστυνομίας για τη σύλληψη της 49χρονης γυναίκας που πυροβόλησε χθες το μεσημέρι στη συμβολή των οδών Ζαν Μωρεάς και Φιλικής Εταιρείας στο Χαλάνδρι τον 68χρονο οφθαλμίατρο, μπροστά στη 12 ετών κόρη της, με αποτέλεσμα τον σοβαρό τραυματισμό του: Συνελήφθη αλλοδαπή, κατηγορούμενη για απόπειρα ανθρωποκτονίας, απόπειρα αρπαγής ανηλίκου και παράβαση της Νομοθεσίας περί όπλων και περί ενδοοικογενειακής βίας Συνελήφθη, χθες Πέμπτη 11 Νοεμβρίου 2021 το μεσημέρι στο Χαλάνδρι, αλλοδαπή κατηγορούμενη για απόπειρα ανθρωποκτονίας, απόπειρα αρπαγής ανηλίκου και παράβαση της Νομοθεσίας περί όπλων και περί ενδοοικογενειακής βίας. Η ανωτέρω λίγο νωρίτερα, είχε μεταβεί έξωθεν πολυκατοικίας στο Χαλάνδρι και τη στιγμή που ημεδαπός στάθμευε το αυτοκίνητό του στην πυλωτή της πολυκατοικίας, έβγαλε από την τσάντα της περίστροφο και τον πυροβόλησε, με αποτέλεσμα τον σοβαρό τραυματισμό του. Ακολούθως με χρήση σωματικής βίας προσπάθησε να αρπάξει ανήλικη, η οποία ήταν μέσα στο αυτοκίνητο με τον ημεδαπό, πράξη όμως που δεν ολοκληρώθηκε λόγω της αντίστασης που προέβαλε η ανήλικη. Στο σημείο έσπευσαν άμεσα αστυνομικοί της Άμεσης Δράσης (Ομάδα ΔΙ.ΑΣ.), οι οποίοι την ακινητοποίησαν και την προσήγαγαν στο οικείο Τμήμα Ασφαλείας όπου και συνελήφθη. Από την έρευνα στο χώρο, βρέθηκε και κατασχέθηκε στην είσοδο της πολυκατοικίας ένα περίστροφο. Εντός του οχήματος της κατηγορουμένης, το οποίο βρισκόταν σταθμευμένο έξωθεν της πολυκατοικίας, βρέθηκαν και κατασχέθηκαν, δύο (2) μαχαίρια, ξίφος εντός θήκης, δύο (2) κινητά τηλέφωνα, τράπουλα και εγχειρίδιο. Η συλληφθείσα, με τη δικογραφία που σχηματίσθηκε από την Υποδιεύθυνση Ασφάλειας Βορειοανατολικής Αττικής, θα οδηγηθεί στον κ. Εισαγγελέα Πλημμελειοδικών Αθηνών.  
