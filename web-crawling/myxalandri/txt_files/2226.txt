Title:
Π. Βάσιος: “7 αλήθειες, γιατί δεν κινδυνεύει το Χαλάνδρι από επικίνδυνα πλημμυρικά φαινόμενα”
Description:
Τους λόγους που το Χαλάνδρι δεν κινδυνεύει από επικίνδυνα πλημμυρικά φαινόμενα αναλύει με ανακοίνωσή του ο επικεφαλής της δημοτικής παράταξης “Χαλάνδρι Απόφαση Ευθύνης” κ. Παναγιώτης Βάσιος:  Το Χαλάνδρι λόγω του ρέματος ανήκε στους Δήμους που βρίσκονταν στην κόκκινη ζώνη επικινδυνότητας σύμφωνα με το Τεχνικό Επιμελητήριο Ελλάδος. 1η: Η κατάσταση στην περιοχή μας βελτιώθηκε μετά την κατασκευή της Αττικής οδού, γιατί τα όμβρια των περιοχών, που βρίσκονται βόρεια της Αττικής οδού, διοχετεύονται προς το ρέμα Παναγίτσας της λεκάνης απορροής του ρέματος Ραφήνας. 2η: Ο κίνδυνος από πλημμύρες δεν εξαλείφθηκε όμως. Στον Συνοικισμό και συγκεκριμένα στην περιοχή των οδών Σολωμού και Γρίβα είχαμε συλλογή πλημμυρικών παροχών (παρατηρούνταν στραγγαλισμός της ροής του ρέματος) με συχνά καταγεγραμμένα φαινόμενα φυσικών καταστροφών. Επίσης μετά από έντονες βροχοπτώσεις παρατηρούνταν πλημμυρικά φαινόμενα στην Τούφα, στο Πολύδροσο και στην περιοχή της Αγίας Βαρβάρας στην οδό Κόδρου. Οι πλημμύρες, που πλήττουν το συγκεκριμένο σημείο, οφείλονται στον στραγγαλισμό της διατομής του ρέματος του Ποδονίφτη κάτω από την Κηφισίας, όπου η διατομή του υπόγειου αγωγού μειώνεται περίπου στο μισό και δυστυχώς μέχρι σήμερα δεν έχει λυθεί το θέμα  και έχει οδηγήσει στην απόγνωση δεκάδες συμπολίτες μας στην περιοχή. 3η: Έτσι την περίοδο 2010-2012 προχωρήσαμε στην επικαιροποίηση υδραυλικής μελέτης για την «αύξηση της παροχετευτικότητας του ρέματος Χαλανδρίου σε μήκος 180 περίπου μέτρων μεταξύ των οδών Σολωμού και Γρίβα. Στις 23.2.2012. ο φάκελος του έργου υποβλήθηκε για χρηματοδότηση 100% από το ΕΤΠΑ. Στις 10.10.2012 ολοκληρώθηκε η αξιολόγηση και στις 26 Μαρτίου 2013 το έργο δημοπρατήθηκε και στη συνέχεια εκτελέστηκε από την Περιφέρεια Αττικής λόγω αρμοδιότητας. 4η: Επίσης το έτος 2012 προχωρήσαμε στην επικαιροποίηση της υδραυλικής μελέτης κατασκευής αγωγών ομβρίων, με αποδέκτη το ρέμα Χαλανδρίου, για τις περιοχές Τούφα και Πολύδροσο. Η ωρίμανση των μελετών διήρκεσε περίπου πέντε χρόνια ! 5η: Στις 13 Απριλίου 2018 υπογράφτηκε η σύμβαση για το έργο «Κατασκευή αγωγών ομβρίων υδάτων σε διάφορες περιοχές του Δήμου Χαλανδρίου» αρχικού προϋπολογισμού 5.535.000 ευρώ. 6η: Στη συνέχεια προχώρησε η υλοποίηση των έργων που αφορούν την σύνδεση των νέων αγωγών ομβρίων που εξυπηρετούν το κεντρικό Χαλάνδρι, το Πολύδροσο κ.ά. 7η: Επίσης την περίοδο 2012-2013 ξεκίνησε από την Περιφέρεια Αττικής η κατασκευή του έργου «Ολοκλήρωση αποδεκτών για την αντιπλημμυρική προστασία λεκάνης απορροής έναντι Αττικής Οδού στο Χαλάνδρι και στα Βριλήσσια» προϋπολογισμού 12.138.000 ευρώ. Το έργο αυτό ενίσχυσε την αντιπλημμυρική προστασία της περιοχής του Δήμου Βριλησσίων και της περιοχής «Πάτημα» του Δήμου Χαλανδρίου, καθώς και του παρακείμενου (στο τέρμα της οδού Αγ. Αντωνίου) σταθμού Δουκίσσης Πλακεντίας του Μετρό και του Προαστιακού. Παναγιώτης ΒάσιοςΔημοτικός σύμβουλος Χαλανδρίου“Χαλάνδρι Απόφαση Ευθύνης”
