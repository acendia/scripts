Title:
Συνδικάτο ΟΤΑ Αττικής: Ο Δήμος Χαλανδρίου ζητά δεδουλευμένους μισθούς από 12 εργαζόμενους
Description:
Ανακοίνωση του Συνδικάτου ΟΤΑ Αττικής: ΒΑΖΟΥΝ ΤΟΥΣ ΣΥΝΑΔΕΛΦΟΥΣ ΝΑ ΕΠΙΣΤΡΕΨΟΥΝ ΔΕΔΟΥΛΕΥΜΕΝΟΥΣ ΜΙΣΘΟΥΣ!! Το ΣΥΝΔΙΚΑΤΟ ΟΤΑ ΑΤΤΙΚΗΣ μαζί με το Σύλλογο Εργαζομένων Δήμου Χαλανδρίου και εργαζόμενους προχώρησαν τη Δευτέρα 30 Ιανουαρίου 2023 σε παράσταση διαμαρτυρίας στο δήμαρχο Χαλανδρίου προκειμένου να μην προχωρήσει στην εκτέλεση της απόφαση του να διεκδικήσει 5000 με 6000 ευρώ από κάθε εργαζόμενο την περίοδο που ήταν οι συνάδελφοι συμβασιούχοι. Συγκεκριμένα 12 συνάδελφοι το 2005 δούλευαν ως συμβασιούχοι. Όταν έληξε η σύμβαση τους και με εντολή της προηγούμενης Δημοτικής Αρχής συνέχισαν να δουλεύουν χωρίς σύμβαση για διάσημα 8 μηνών. Οι συνάδελφοι προκειμένου να διεκδικήσουν τους μισθούς τους και τα ένσημα τους προχώρησαν σε επίσχεση εργασίας όπου κέρδισαν το πρώτο δικαστήριο, μάλιστα κέρδισαν και το εφετείο. Και αντί η Δημοτική Αρχή του κυρίου Ρούσου να σταματήσει τις νομικές διαδικασίες, τους έσυρε σε επίπεδο Αρείου Πάγου όπου αποφάσισε ότι οι συνάδελφοι κακώς πληρώθηκαν τα δεδουλευμένα τους. Να χαιρόμαστε και την «ανεξάρτητη» δικαιοσύνη αλλά και τον δήθεν «αριστερό» Δήμαρχο Ρούσο. Κατά τη διάρκεια της συνάντησης απαιτήσαμε να μην προχωρήσει σε καμιά οικονομική απαίτηση από τους συναδέλφους αλλά και να βρει τρόπο ο ίδιος, αφού ο ίδιος πήρε την απόφαση να τους σύρει στον Άρειο Πάγο. Και αντί να ζητήσει τουλάχιστον μια συγνώμη από τους συναδέλφους, δήλωσε ότι δεν μπορεί να κάνει τίποτα και ότι αυτή τη τακτική ακολουθεί σε όλες τις περιπτώσεις. Μάλιστα τους απείλησε ότι αν προχωρήσουν σε καταγγελία θα αναγκαστεί να τους ζητήσει και τους τόκους. Οι συνάδελφοι θα πρέπει να βγάλουν τα συμπεράσματα τους. Τώρα ήρθε η ώρα να περάσουμε στην αντεπίθεση, οργανωμένα μέσα από τα σωματεία μας να αμφισβητήσουμε όλους αυτούς που στα λόγια είναι υποτίθεται «δίπλα μας» αλλά επί της ουσίας μας συμπεριφέρονται ως δούλους. Καλούμε την Δημοτική Αρχή τώρα να δώσει λύση στο πρόβλημα χωρίς να πειράξει τους μισθούς των συναδέλφων. Η ΔΙΟΙΚΗΣΗ ΤΟΥ ΣΥΝΔΙΚΑΤΟΥ
