Title:
Τους συμβασιούχους των Παιδικών Σταθμών υπερασπίστηκε στο δικαστήριο ο δήμαρχος Χαλανδρίου Σίμος Ρούσσος
Description:
Με την ομόφωνη στήριξη του Δημοτικού Συμβουλίου, ο δήμαρχος Χαλανδρίου Σίμος Ρούσσος υπερασπίστηκε ενώπιον του δικαστηρίου, στις 17 Οκτωβρίου 2022, το δίκαιο αίτημα για τη μονιμοποίηση των 58 συμβασιούχων στους Παιδικούς Σταθμούς της πόλης. Ο δήμαρχος Χαλανδρίου, επικαλούμενος την ομόφωνη απόφαση 132/2022 του Δημοτικού Συμβουλίου της πόλης, υποστήριξε ότι οι εργαζόμενοι καλύπτουν πάγιες και διαρκείς ανάγκες στον ευαίσθητο τομέα της Προσχολικής Αγωγής, ανάγκες που συνεχώς αυξάνονται, καθώς οι βρεφονηπιακοί σταθμοί, φιλοξενούν όλο και μεγαλύτερο αριθμό παιδιών. Φέτος μάλιστα, τα παιδιά (βρέφη και νήπια) που φιλοξενούνται στους παιδικούς σταθμούς έφτασαν τα 488! Ο Σίμος Ρούσσος, επισήμανε, ότι η μονιμοποίηση των εργαζομένων είναι καθοριστικής σημασίας για τη διατήρηση του υψηλού επιπέδου των υπηρεσιών των Παιδικών Σταθμών, η εύρυθμη λειτουργία των οποίων δίνει ανάσα στις οικογένειες με μικρά παιδιά. Ιδιαίτερη αναφορά έκανε και στο γεγονός ότι το αίτημα των εργαζομένων στηρίζουν ομόφωνα όλες οι παρατάξεις του Δημοτικού Συμβουλίου, αναγνωρίζοντας το υψηλό επίπεδο υπηρεσιών που παρέχεται από τους βρεφονηπιακούς σταθμούς του Δήμου Χαλανδρίου, από το 2016, όταν προσλήφθηκαν οι συγκεκριμένοι εργαζόμενοι μέσω ΕΣΠΑ. «Είναι καιρός, το σύνολο των αιρετών, ανεξαρτήτως πολιτικού χώρου, να διεκδικήσουν αποφασιστικά και να υπερασπιστούν τις κοινωνικές υπηρεσίες που πρέπει να παρέχουν στους δημότες τους. Και να το κάνουν με παρρησία, με ευθύνη και με αποφασιστικότητα απέναντι σε μια γενική πολιτική, η οποία απαξιώνει κάθε τι δημόσιο στην Αυτοδιοίκηση», δήλωσε ο δήμαρχος Χαλανδρίου μετά το πέρας της ακροαματικής διαδικασίας. Στο πλευρό των εργαζομένων των Παιδικών Σταθμών βρέθηκε, από πλευράς Δήμου, και η αντιδήμαρχος Παιδείας &amp;amp; Προσχολικής Αγωγής Ιωάννα Αθανασάτου. Με ασφαλιστικά μέτρα παραμένουν οι εργαζόμενοι σε Καθαριότητα και Πολιτική Προστασία Σημειώνεται ότι με την αμέριστη στήριξη που παρέχει η διοίκηση στους εργαζομένους στα δικαστήρια, συνεχίζουν, με ασφαλιστικά μέτρα, να δουλεύουν στον Δήμο Χαλανδρίου περίπου 50 άτομα στην υπηρεσία Καθαριότητας και περίπου 40 άτομα στην υπηρεσία Πολιτικής Προστασίας. Επίσης περίπου 30 άτομα που είχαν δουλέψει πριν από το 2014 στον Δήμο, στηρίχθηκαν στον αγώνα τους να τελεσιδικήσουν οι προσωρινές αποφάσεις που τους διατηρούσαν στη θέση τους.  
