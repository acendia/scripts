Title:
Καταιγίδες και μετά... βαθύ Καλοκαίρι, στο Χαλάνδρι!
Description:
Βροχές και καταιγίδες επηρέασαν, κατά διαστήματα, το Χαλάνδρι, κατά τη διάρκεια του περασμένου Σαββατοκύριακου, με τα φαινόμενα, ωστόσο, να είναι πολύ ηπιότερα σε σχέση με τα προβλεπόμενα, στη σχετική πρόγνωσή μας (και στις περισσότερες προγνώσεις) και χωρίς να δημιουργούν αξιόλογα προβλήματα στην περιοχή. Η διαφοροποίηση αυτή, φάνηκε στα τελευταία προγνωστικά στοιχεία και συνδέεται με μία αλλαγή ως προς την τροχιά της διαταραχής, που προκάλεσε βορειοανατολικό ρεύμα στην Αττική, το οποίο μετέφερε ευσταθέστερο αέρα από το Αιγαίο, περιορίζοντας, εν τέλει, την αστάθεια και προσδίδοντας στις καταιγίδες πιο ανοργάνωτο χαρακτήρα. Παρ&#039; όλα αυτά, οι καταιγίδες που σημειώθηκαν στην Αττική, έδωσαν, τοπικά, μεγάλα ύψη βροχής (πάνω από 50mm στην Πάρνηθα, 30mm στα Βίλια και 20mm στο κέντρο της Αθήνας, σύμφωνα με το δίκτυο σταθμών του Εθνικού Αστεροσκοπείου Αθηνών) και με μεγάλες εντάσεις, προκαλώντας, πλημμυρικά φαινόμενα περιορισμένης έκτασης. Νέα ατμοσφαιρική διαταραχή επηρεάζει τη χώρα μας και προβλέπεται να προκαλέσει, εκ νέου σημαντική μεταβολή του καιρού στο Χαλάνδρι, από το απόγευμα της Παρασκευής (16/6) και, ιδιαίτερα, κατά τη διάρκεια του Σαββατοκύριακου (17-18/6), με κύρια στοιχεία την, κατά διαστήματα, αυξημένη συννεφιά και την εκδήλωση καταιγίδων οι οποίες, αν και θα έχουν περιορισμένη, γενικά, διάρκεια, ενδέχεται να συνοδεύονται από έντονα φαινόμενα τα οποία περιλαμβάνουν ραγδαία βροχόπτωση, εντατική δραστηριότητα και ριπαίους ανέμους και δεν αποκλείεται να σημειωθούν και τοπικές χαλαζοπτώσεις. Τα προγνωστικά στοιχεία δεν επιτρέπουν τη διατύπωση ακριβούς πρόγνωσης σχετικά με την ένταση και το ύψος βροχής που θα προκαλέσουν οι επικείμενες καταιγίδες, στο Χαλάνδρι (γενικά, παρά την αλματώδη εξέλιξη της τεχνολογίας και των μοντέλων αριθμητικής πρόγνωσης καιρού, οι εκτιμήσεις που έχουν να κάνουν με την ανάπτυξη και την εξέλιξη των καταιγίδων που θα εκδηλωθούν σε μία περιοχή, δεν μπορούν να γίνουν με ακρίβεια και εμπεριέχουν μεγάλη αβεβαιότητα εξαιτίας του τοπικού και χαοτικού χαρακτήρα των φαινομένων και των περιορισμών που υπάρχουν ως προς τις δυνατότητες των μετρήσεων και των ιδίων των μοντέλων), ωστόσο, επιτρέπουν την εκτίμηση των γενικών χαρακτηριστικών του καιρού κατά πόσο υπάρχει ή όχι πιθανότητα να εκδηλωθούν φαινόμενα αξιόλογης έντασης. Παρ&#039; ότι η τάση στα τελευταία προγνωστικά στοιχεία δεν δείχνει ιδιαίτερα επικίνδυνα φαινόμενα, υπάρχει σημαντική πιθανότητα, το Χαλάνδρι να επηρεαστεί, κατά διαστήματα, από καταιγίδες ικανές να προκαλέσουν πλημμυρικά φαινόμενα ιδιαίτερα σε περιοχές που είναι ευάλωτες (που βρίσκονται κοντά σε ρέματα, που πλημμυρίζουν συχνά...) και, κατά συνέπεια, καλό είναι να υπάρχει σχετική εγρήγορση. Σύμφωνα με τα διαθέσιμα προγνωστικά μας στοιχεία, τα χρονικά διαστήματα που συγκεντρώνουν μεγαλύτερη πιθανότητα να εκδηλωθούν βροχές και καταιγίδες, είναι οι μεσημεριανές και απογευματινές ώρες του Σαββάτου και της Κυριακής. Η έξαρση αυτή, της αστάθειας, είναι μάλλον και το &quot;κύκνειο άσμα&quot; της περιόδου με ασταθή και ασυνήθιστα δροσερό καιρό που επικρατεί στη χώρα μας εδώ και αρκετές εβδομάδες, καθώς όλα δείχνουν πως από τη Δευτέρα (19/6), το &quot;βαθύ ελληνικό Καλοκαίρι&quot;, ξυπνάει και έρχεται &quot;αποφασισμένο&quot;, να φέρει στο Χαλάνδρι τις πρώτες αισθητές ζέστες με τη θερμοκρασία, τη νέα εβδομάδα, να προσεγγίζει, στο προάστιο, και τους 35°C. Η θερμή περίοδος αυτή, φαίνεται να έχει &quot;φυσιολογική&quot; για την εποχή ένταση και διάρκεια και είναι πιθανό και νέες περίοδοι αστάθειας να κάνουν την εμφάνισή τους και μέσα στο Καλοκαίρι στη χώρα μας, γενικότερα αλλά και στο προάστιο του Χαλανδρίου! Καλό Σαββατοκύριακο!  Γεώργιος ΠαπακωστόπουλοςΑναλυτής-προγνώστης καιρού / Συντονιστής προγνώσεων καιρού SiMeteo.gr  
