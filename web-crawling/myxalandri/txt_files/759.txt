Title:
Δράση plogging: Μαθητές και μαθήτριες σχολείων του Χαλανδρίου τρέχουν και φροντίζουν το περιβάλλον
Description:
Η πρωτότυπη δράση του plogging, ένας συνδυασμός χαλαρού τρεξίματος και συλλογής απορριμμάτων έρχεται και στο Χαλάνδρι, με στόχο την ευαισθητοποίηση των πολιτών για την ανάγκη προστασίας του περιβάλλοντος. Μαθητές και μαθήτριες από δέκα δημοτικά σχολεία της πόλης θα τρέξουν, την Τετάρτη 31 Μαΐου, από τα σχολεία τους έως τη Ρεματιά, συλλέγοντας παράλληλα απορρίμματα που θα βρουν στη διαδρομή. Σημείο εκκίνησης το 2ο και το 9ο Δημοτικό σχολείο, όπου θα συγκεντρωθούν όλα τα παιδιά και θα χωριστούν σε δύο ομάδες. Εκεί, θα ενημερωθούν για το σκεπτικό και τη σημασία της δράσης, θα παραλάβουν γάντια και σακούλες, και συνοδεία των δασκάλων τους, των γυμναστών και των εθελοντών του Δήμου Χαλανδρίου, θα ξεκινήσουν τη διαδρομή τους προς τη Ρεματιά. Θα καταλήξουν στο πλάτωμα του Προφήτη Ηλία, όπου και θα αναδειχθεί η νικήτρια ομάδα, ανάλογα με τον όγκο των απορριμμάτων που έχει συλλέξει. Θα ακολουθήσει ενημέρωση από στελέχη της δ/νσης Διαχείρισης Απορριμμάτων για την ανακύκλωση στο Χαλάνδρι, αλλά για τους τρόπους προστασίας της Ρεματιάς, κατά τη διάρκεια της αντιπυρικής περιόδου, από τους εθελοντές Πολιτικής Προστασίας του Δήμου. Η δράση θα κλείσει με παιχνίδια και δραστηριότητες, όπως ισορροπία σε σκοινί, ποδηλατική βραδυπορία, ασκήσεις προσανατολισμού κ.ά. Χάρη Μαυρουδής, αντιδήμαρχος Αθλητισμού: «Μαθαίνουμε να φροντίζουμε το περιβάλλον μέσω του Αθλητισμού» «Ο συναγερμός που έχει σημάνει για την κλιματική αλλαγή και την ανάγκη προστασίας του περιβάλλοντος, μας κινητοποιεί όλους προς την κατεύθυνση της ευαισθητοποίησης μικρών και μεγάλων για τα θέματα αυτά. Η δράση του plogging είναι μια καταπληκτική ευκαιρία να μάθουν τα παιδιά να φροντίζουν το περιβάλλον, μέσω του αθλητισμού, παίζοντας και διασκεδάζοντας. Καλωσορίζουμε τη δράση, που για πρώτη φορά γίνεται στην πόλη μας, και προσδοκούμε να εξελιχθεί σε μια όμορφη εμπειρία ευαισθητοποίησης για τα παιδιά που θα γίνουν αύριο ενεργοί πολίτες και θα δρουν με αγάπη και φροντίδα για το περιβάλλον», σημείωσε ο αντιδήμαρχος Αθλητισμού Χάρης Μαυρουδής. Η δράση του plogging [από τις σουηδικές λέξεις plocka upp (συλλέγω) and jogga (τζόγκινγκ)] «γεννήθηκε» στη Σουηδία το 2016 και από το 2018 έχει διαδοθεί σε πολλές χώρες. Υπολογίζεται ότι 2 εκατ. άνθρωποι σε 100 χώρες σε όλο τον κόσμο κάνουν καθημερινά plogging.  
