Title:
ΚΚΕ: «Κινητοποιήσεις στον Βόρειο Τομέα για το έγκλημα στα Τέμπη»
Description:
KKE: ΔΕΛΤΙΟ ΤΥΠΟΥ ΑΝΤΑΠΟΚΡΙΣΕΩΝ ΑΠΟ ΚΙΝΗΤΟΠΟΙΗΣΕΙΣ ΣΤΟ ΒΟΡΕΙΟ ΤΟΜΕΑ ΓΙΑ ΤΟ ΕΓΚΛΗΜΑ ΣΤΑ ΤΕΜΠΗ Μαχητικό μήνυμα ότι το έγκλημα και οι νεκροί στα Τέμπη δεν θα ξεχαστούν, μετέφεραν νωρίτερα οι συγκεντρώσεις των Οργανώσεων του ΚΚΕ και της ΚΝΕ σε Μαρούσι, Χαλάνδρι, Αγία Παρασκευή και Άγιο Στέφανο. Παράλληλα κάλεσαν σε κλιμάκωση της πάλης και με μαζική συμμετοχή στην αυριανή (8/3) 24ωρη απεργία που έχει προκηρύξει και το Εργατικό Κέντρο Αθήνας ,Ομοσπονδίες και σωματεία. Να νεκρώσουν οι χώροι δουλειάς! Με δυναμικές συγκεντρώσεις και πικετοφορία στους δρόμους, σήμερα το απόγευμα (7/3), εργαζόμενοι, νέοι και απλός λαϊκός κόσμος βροντοφώναξαν «ΣΥΡΙΖΑ, ΠΑΣΟΚ, Νέα Δημοκρατία, το έγκλημα αυτό έχει ιστορία» και άλλα, καλώντας να πληρώσουν οι πραγματικοί υπεύθυνοι και η πολιτική τους. «Το έγκλημα αυτό δεν θα συγκαλυφθεί. Σύγχρονες - ασφαλείς - φθηνές μαζικές μεταφορές για τον λαό, κόντρα στην εγκληματική πολιτική του κέρδους». Με το σύνθημα αυτό, έδειξαν τον πραγματικό ένοχο του στυγερού εγκλήματος στα Τέμπη και κάλεσαν σε ξεσηκωμό! ΧΑΛΑΝΔΡΙ: ΟΜΙΛΗΤΗΣ ΚΩΣΤΑΣ ΓΙΑΝΝΟΠΟΥΛΟΣ ΓΡΑΜΜΑΤΕΑΣ ΤΩΝ Κ.Ο. ΒΟΡΕΙΟΥ ΤΟΜΕΑ ΤΟΥ ΚΚΕ «Απόψε, τούτη την ώρα που είμαστε εδώ συμπληρώνεται μια εβδομάδα από το έγκλημα στα Τέμπη, όπου 57 συνάνθρωποι μας κυρίως νέοι, φοιτητές βρήκαν τον θάνατο, νέοι άνθρωποι με όνειρα και ελπίδες που έβγαλαν ένα εισιτήριο χωρίς επιστροφή. Ο καθένας τους είναι ένας από εμάς και ο καθένας μας θα μπορούσε να είναι στη θέση τους. Είμαστε εδώ για τις οικογένειες και τους οικείους όλων όσοι έχασαν τη ζωή τους, για τους τραυματίες και όλους τους επιβάτες που παλεύουν να σταθούν όρθιοι και να συνεχίσουν τη ζωή τους. Τώρα δεν είναι η ώρα της σιωπής, είναι η ώρα της φωνής και του αγώνα. &quot;Στο έγκλημα αυτό καμία ανοχή, όλων των νεκρών να γίνουμε φωνή&quot;. Τους το χρωστάμε. Ήταν έγκλημα προδιαγεγραμμένο, ούτε ατύχημα ούτε “η κακιά στιγμή”, ούτε μόνο “ανθρώπινο λάθος”. Από που άραγε να ξεκινήσουμε, για να ξεδιπλωθεί το κουβάρι του χρονικού ενός προδιαγεγραμμένου εγκλήματος. Ένα μήνα πριν, οι συνδικαλιστές του ΠΑΜΕ στους σιδηροδρόμους, σε ανακοίνωση τους με αφορμή δυο ατυχήματα σε αμαξοστοιχίες, που είχαν προστεθεί στον μακρύ από ότι φαίνεται κατάλογο των σιδηροδρόμων, επεσήμαναν ότι αυτά αποτελούσαν σχεδόν καθημερινό φαινόμενο και δεν παιρνόταν κανένα ουσιαστικό μέτρο, ούτε δρομολογούταν καμία βελτίωση στην υποδομή και την λειτουργία τους και δεν ελέγχονταν καθόλου οι εμπλεκόμενοι φορείς και δεν αναζητούνταν ποτέ ευθύνες. Προφανώς όλες οι προηγούμενες κυβερνήσεις και η σημερινή είχαν άλλες προτεραιότητες και όχι την ασφαλή μετακίνηση των πολιτών. Αντιλαμβάνονται την ασφάλεια ως κόστος.» Στη συγκέντρωση κρατήθηκε ενός λεπτού σιγή στη μνήμη των θυμάτων. Παρευρέθηκε επίσης, ο Κώστας Παπασωτηρίου υποψήφιος βουλευτής του ΚΚΕ στον Βόρειο Τομέα και η Λούλα Καρατζά επικεφαλής της Λαϊκής Συσπείρωσης Χαλανδρίου. ΜΑΡΟΥΣΙ: ΟΜΙΛΙΤΗΣ ΛΟΥΚΑΣ ΑΝΑΣΤΑΣΟΠΟΥΛΟΣ μέλος της ΚΕ και υπεύθυνος της Ιδεολογικής Επιτροπής της ΚΕ του ΚΚΕ Επεσήμανε ότι «κάθε γωνιά της Ελλάδας έχει μετατραπεί σ’ ένα ποτάμι οργής, για τα παιδιά που έχασαν οι γονείς τους ,τους συναδέλφους που έχασαν οι εργαζόμενοι. Μιας οργής που πρέπει να γίνει δύναμη αγώνα. Ανέδειξε τις διαχρονικές ευθύνες των αστικών κομμάτων, του αστικού κράτους και της ΕΕ που με την πολιτική τους οδήγησαν σε αυτό το προδιαγεγραμμένο έγκλημα. Επισήμανε ότι είναι αυτή η πολιτική ενίσχυσης των συμφερόντων και της κερδοφορίας του κεφαλαίου που έχει οδηγήσει σε πολλά παρόμοια δυστυχήματα σε χώρες της Ευρώπης. Σημείωσε τέλος ότι το ΚΚΕ ήταν και θα είναι στην πρώτη γραμμή των αγώνων του λαού ενάντια σε αυτή την πολιτική και κάλεσε σε μαζική συμμετοχή στην απεργία των σωματείων και των εργατικών κέντρων και στην συγκέντρωση στις 12:30 στα Προπύλαια.» ΑΓΙΑ ΠΑΡΑΣΚΕΥΗ: ΟΜΙΛΙΤΗΣ ΗΛΙΑΣ ΤΣΙΜΠΟΥΚΑΚΗΣ ΜΕΛΟΣ ΕΠΙΤΡΟΠΗΣ ΠΕΡΙΟΧΗΣ ΚΟΑ «Το ΚΚΕ καλούμε το λαό λαό της Αγίας Παρασκευής όπως και κάνουμε σε δεκάδες άλλες γειτονιές στην Αττική και ολόκληρη τη χώρα να βγούμε στους δρόμους. Γιατί δεν είναι η ώρα της σιωπής, είναι η ώρα ευθύνης και μάχης, ώρα για λαϊκό ξεσηκωμό. Ώρα το πένθος που σκέπασε κάθε σπίτι και χώρο δουλειάς, το πένθος που τώρα γίνεται οργή, να το μετατρέψουμε σε οργανωμένη δύναμη που θα φέρει τα πάνω κάτω, που θα ανοίξει το δρόμο της ανατροπής.Μας κουνούν το δάχτυλο που διαδηλώνουμε. Επιστρατεύουν την κρατική καταστολή ενώ μιλούν για «πολιτική εκμετάλλευση». Μόνο ο οργανωμένος και αποφασισμένος λαός με το ΚΚΕ στην πρώτη γραμμή μπορεί να κινήσει πιο γρήγορα μπροστά τον τροχό της ιστορίας.» επεσήμανε.  
