Title:
“Ξυπνάει” ο Χειμώνας στο Χαλάνδρι
Description:
Πέρασε, κιόλας, ένας χρόνος από τον &quot;ιστορικό&quot; χιονιά της &quot;Ελπίδας&quot;, ο οποίος, στο Χαλάνδρι, &quot;διεκδίκησε τα σκήπτρα&quot; από αυτόν της 3-6 Ιανουαρίου 2002, ως προς το &quot;μέγεθος&quot;. Η χιονόπτωση, στο προάστιο του Χαλανδρίου, ξεκίνησε, περίπου στις 8πμ της Δευτέρας, 24 Ιανουαρίου 2022, και εντάθηκε σημαντικά μετά τις 10πμ. Η νύχτα που είχε προηγηθεί ήταν ξάστερη και &quot;παγερή&quot; και το έδαφος είχε προετοιμαστεί, ώστε το χιόνι που θα ερχόταν να έμενε, σχεδόν ανέπαφο, στις περισσότερες επιφάνειες και να μην έλιωνε όπως, πολύ συχνά, συμβαίνει. Μέχρι τις 10πμ, το Χαλάνδρι είχε &quot;ντυθεί στα λευκά&quot; ενώ πριν τις 12μμ το &quot;είχε στρώσει&quot; και στους κεντρικούς δρόμους της πόλης. Μετά από ένα σύντομο διάλειμμα, χιονοκαταιγιδα έκανε την &quot;επέλασή της&quot;, συνοδεία σφοδρότατης χιονόπτωσης και κεραυνών, η οποία, σε λίγα λεπτά, παρέλυσε την πόλη. Η κορύφωση, ωστόσο, ήρθε με τη μεγάλη χιονοκαταιγίδα που εκδηλώθηκε κατά τις απογευματινές ώρες, ένα καιρικό γεγονός, σπάνιας σφοδρότητας για τα ελληνικά και ευρωπαϊκά δεδομένα. Κατά την διάρκεια της χιονοκαταιγίδας αυτής, η ορατότητα, κατά διαστήματα, έπεφτε κάτω από 100μ και το νέο χιόνι προστέθηκε, στο ήδη υπάρχον με ταχύτατο ρυθμό. Όταν ολοκληρώθηκε αυτή η έξαρση, το ύψος χιονιού, στο μεγαλύτερο μέρος του προαστίου ήταν κοντά ή και ξεπερνούσε τα 50εκ. Η χιονόπτωση συνεχίστηκε με εξάρσεις και υφέσεις, μέχρι και τις μεσημεριανές ώρες της Τρίτης, 25 Ιανουαρίου 2022, με το ύψος χιονιού, σε ορισμένα σημεία της πόλης, να ξεπερνάει τα 60εκ. Το χιόνι έμεινε, σχεδόν ανέπαφο, την επόμενη ημέρα και άρχισε να λιώνει, με αργό ρυθμό, μέρα με την ημέρα. Είναι άξιο λόγου πως, σε σκιερά σημεία της πόλης, υπήρχαν σωροί από χιόνι που άντεξαν ως και δύο ολόκληρες εβδομάδες, παρά την άνοδο της θερμοκρασίας, την ηλιοφάνεια και τις βροχές. Όλα αυτά, βέβαια, φαντάζουν, εφέτος, σαν να είναι &quot;βγαλμένα από άλλες εποχές&quot;, μιας και διανύουμε έναν &quot;υποτονικό&quot; Χειμώνα, ο οποίος, στο πρώτο &quot;ημίχρονό&quot; του, όχι, απλώς δεν έφερε χιόνι στην πόλη, αλλά χαρακτηρίστηκε από παρατεταμένες περιόδους με ήπιες συνθήκες, αρκετή ηλιοφάνεια, υψηλές θερμοκρασίες και λίγες βροχές. Το δεύτερο &quot;ημίχρονο&quot; του Χειμώνα, ωστόσο, δείχνει να ξεκινάει με τον καιρό να &quot;μπαίνει&quot;, μέρα με τη μέρα, σε &quot;χειμερινούς ρυθμούς&quot;. Ήδη, τις τελευταίες ημέρες, διαδοχικές ατμοσφαιρικές διαταραχές, προκαλούν αξιόλογες βροχές σε μεγάλο μέρος της χώρας μας και απέδωσαν, και έφεραν, ήδη, στο Χαλάνδρι, δύο αξιόλογα επεισόδια βροχής. Ο άστατος καιρός θα συνεχιστεί μέχρι και την Τετάρτη (25/1), με εναλλαγές διαστημάτων σχετικής ηλιοφάνειας και &quot;κλειστού&quot;/βροχερού καιρού αλλά με τη θερμοκρασία να διατηρείται σε, σχετικά, υψηλά, επίπεδα. Από την Πέμπτη (26/1), το &quot;σκηνικό&quot; αλλάζει, με τη συννεφιά να πυκνώνει και να φέρνει εντονότερες και διαρκέστερες βροχές και σποραδικές καταιγίδες. Παράλληλα, η θερμοκρασία θα σημειώσει πτώση με τη μέγιστη τιμή κοντά στους 12°C. Χιονοπτώσεις, είναι πιθανό να σημειωθούν στην Πάρνηθα. Την Παρασκευή (27/1), με τα διαθέσιμα στοιχεία, οι βροχές θα συνεχιστούν με ασθενέστερο χαρακτήρα και για μικρότερη χρονική διάρκεια, και η θερμοκρασία θα διατηρηθεί στα επίπεδα της Πέμπτης. Από το Σαββατοκύριακο (28-29/1) και, κατά τις τελευταίες ημέρες του χρόνου, ψυχρότερες αέριες μάζες αναμένεται να επηρεάσουν τη χώρα μας με αποτέλεσμα την περαιτέρω πτώση της θερμοκρασίας. Ιδιαίτερα από τις 30/1 έως και τις πρώτες ημέρες του Φεβρουαρίου, η ατμοσφαιρική κυκλοφορία αναμένεται να είναι ευνοϊκή για την εκδήλωση ψυχρής εισβολής η οποία, μεταξύ των άλλων, θα μπορούσε να φέρει χιονοπτώσεις και σε χαμηλά υψόμετρα της Αττικής. Σε αυτό το χρονικό διάστημα, είναι πιθανό ο &quot;λευκός επισκέπτης&quot; να κάνει την εμφάνισή του και στο προάστιο του Χαλανδρίου. Ωστόσο, είναι ακόμα πολύ νωρίς για οποιαδήποτε ασφαλή πρόγνωση όσον αφορά την εξέλιξη του καιρού μετά τις 27/1 και θα χρειαστεί υπομονή ώστε να διαλυθεί η &quot;προγνωστική ομίχλη&quot; και να αρχίζει να ξεκαθαρίζει, αν το τοπίο θα είναι &quot;χιονισμένο&quot; ή όχι. Καλή εβδομάδα! Γεώργιος ΠαπακωστόπουλοςΑναλυτής-προγνώστης καιρού / Συντονιστής προγνώσεων καιρού SiMeteo.gr  
