Title:
Βουτιές σε πέντε όμορφες και κοντινές παραλίες της Αττικής
Description:
Ψεκαζόμαστε με αντιηλιακό, παίρνουμε ψάθα και πετσέτα και οργώνουμε την Αττική για να κάνουμε το καλύτερο και πιο δροσερό μακροβούτι, προσπαθώντας να ξεχάσουμε ότι οι διακοπές τελείωσαν... Μπρεξίζα, Νέα Μάκρη Η Μπρεξίζα είναι μια αμμουδερή παραλία 5 λεπτά οδικώς από τη Νέα Μάκρη, που αποζημιώνει όσους αναζητούν ασφάλεια και καθαριότητα στο μπάνιο τους. Το περίεργο όνομά της οφείλεται στον αρχαιολογικό χώρο της περιοχής και είναι μια φροντισμένη παραλία με φοίνικες, γκαζόν, αλλά και πεζόδρομο για περίπατο και ποδήλατο. Σίγουρα δεν ενδείκνυται για όσους ψάχνουν μια απόμερη παραλία που δεν γνωρίζει κανείς, αφού είναι οργανωμένη με ναυαγοσώστες, ταβέρνες και καφετέριες, αλλά είναι ιδανική για ένα ασφαλές μπάνιο εντός νομού. Χαμολιά, Βραυρώνα Βορειοανατολικά από το Πόρτο Ράφτη, περίπου στα 4 χιλιόμετρα (και 39 από την Αθήνα) σας περιμένει η κεντρική παραλία της Χαμολιάς, όπου θα δείτε αρκετό κόσμο, ομπρέλες, παιδιά και κουβαδάκια τα Σαββατοκύριακα. Αν ψάχνετε κάτι πιο ήσυχο κι όχι τόσο εκτεθειμένο σε βοριάδες, προχωρήστε λίγο παραπέρα, όπου θα βρείτε διάφορα περάσματα για άλλες πιο μικρές και πιο όμορφες παραλίες της περιοχής στα αριστερά σας. Μαύρο Λιθάρι, Ανάβυσσος Παραλία βραβευμένη με Γαλάζια Σημαία, το Μαύρο Λιθάρι στην Ανάβυσσο, είναι η παραλία που θα πάτε με την παρέα σας, θα φορέσετε το καλό σας μαγιό, θα κουνηθείτε στους ρυθμούς του beach bar και θα νιώσετε κάτι από κυκλαδίτικο, νεανικό καλοκαίρι. Απαραίτητη προϋπόθεση για να πάτε για μπάνιο εκεί, είναι να αναζητάτε πολύ κόσμο και να έχετε πάρτι διάθεση. Λιμανάκια, Βουλιαγμένη Αν και είναι γνωστά ως σημείο για κόντρες, λόγω των στροφών που παρουσιάζει ο δρόμος στον δρόμο για Βάρκιζα, μετά τη λίμνη της Βουλιαγμένης, τα Λιμανάκια είναι και μια πολύ καλή επιλογή για μπάνιο -αρκεί να είστε προετοιμασμένοι για βράχια κι όχι για αμμουδιά. Εκεί, μπορείτε να επιλέξετε έναν από τους πολλούς κολπίσκους, να βρείτε το σημείο σας στα βράχια και να κάνετε τις βουτιές σας. Τα Σαββατοκύριακα να είστε προετοιμασμένοι για αρκετό κόσμο, όπως και οπουδήποτε αλλού στην Αττική, αλλά αν είστε εύκαιροι τις καθημερινές, το μπάνιο εκεί μπορεί να είναι άκρως απολαυστικό. Αλθέα, Σκαλάκια Αγίας Μαρίνας Εδώ το σκηνικό αλλάζει, με λιγότερο κόσμο, πιο ανοργάνωτη κατάσταση, αλλά μια όμορφη παραλία σε έναν μικρό κολπίσκο, που ίσως σας ταξιδέψει εκτός Αττικής με τα γαλαζοπράσινα νερά του. Όπως έρχεστε από Αθήνα, θα τη βρείτε στον ομώνυμο οικισμό και για να φτάσετε σε αυτή θα πρέπει να κατεβείτε κάποια σκαλάκια -γι’ αυτό και οι περισσότεροι τη γνωρίζουν ως «Σκαλάκια». Πηγή: clickatlife.gr  
