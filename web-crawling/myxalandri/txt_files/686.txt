Title:
Οι “μαγικές” ιδιότητες της αγκαλιάς στα παιδιά μας
Description:
Πόσο σημαντική είναι η αγκαλιά, για τη σωστή ανάπτυξη του παιδιού; Πόσο οικεία είναι η εικόνα μια μάνας να κρατά αγκαλιά το παιδί της; Πόσο απλή αλλά ταυτόχρονα πόσο μαγική. Έχετε αναρωτηθεί ποια είναι τα οφέλη της μητρικής αλλά και της πατρικής αγκαλιάς στο παιδί στην ψυχολογική του ανάπτυξη; Ο κοινωνικός λειτουργός της Γραμμής 115-25 και του Συμβουλευτικού Κέντρου της Ένωσης «Μαζί για το Παιδί», Νίκος Γιώτας, αναλύει το πόσο απαραίτητη μπορεί να γίνει μια αγκαλιά για την επιβίωση αλλά και την ψυχοσυναισθηματική ανάπτυξη του βρέφους αλλά και του παιδιού. Συγκεκριμένα αναφέρει, η αγκαλιά: Ηρεμεί, μειώνοντας το άγχος και το στρες. Δείχνει συναισθηματικό δέσιμο, νοιάξιμο, αποδοχή, ζεστασιά και αγάπη. Μειώνει το αίσθημα του φόβου και της μοναξιάς. Παράγει ασφάλεια και σιγουριά και συντείνει στην ανάπτυξη θετικών συναισθημάτων. Bοηθάει στη νοητική ανάπτυξη του παιδιού, καθώς επίσης στην ψυχική και σωματική του υγεία σύμφωνα με έρευνες. Μειώνει το στρες Μια αγκαλιά βοηθά στην εξάλειψη του στρες. Η σωματική επαφή φαίνεται πως λειτουργεί ανασταλτικά στην έκκριση της κορτιζόλης, μιας ορμόνης που εκκρίνεται από τον οργανισμό σε συνθήκες στρες. Ενισχύει την άμυνα του οργανισμού ενάντια στην αρρώστια Ερευνητές από το Carnegie Mellon’s Dietrich College of Humanities and Social Sciences σύμφωνα με τα αποτελέσματα ερευνητικής εργασίας επισημαίνουν ότι η αγκαλιά έχει θετικές επιδράσεις στην ανοσολογική άμυνα του οργανισμού και είναι ένα δείγμα κοινωνικής υποστήριξης. Αίσθημα ασφάλειας Αναμφισβήτητα η αγκαλιά «οικοδομεί» συναισθηματικούς χαρακτήρες. Έρευνες δείχνουν πως τα παιδιά τα οποία είναι δέκτες αυτής της μορφής αγάπης παρουσιάζουν λιγότερη επιθετικότητα, ενώ είναι περισσότερο συνεργάσιμα και πειθαρχημένα και ταυτόχρονα έχουν αυξημένο αίσθημα ασφάλειας και σιγουριάς. Αγκαλιά σε κάθε ηλικία Δεν υπάρχει όριο στην ηλικία των παιδιών για αγκαλιές. Αγκαλιάστε τα παιδιά σας όταν είναι βρέφη, νήπια, μεγαλύτερα παιδιά, έφηβοι αλλά και παντρεμένοι ενήλικες. Έρευνες έχουν δείξει ότι το ανθρώπινο άγγιγμα αυξάνει το προσδόκιμο επιβίωσης αφού έχει ευεργετική επίδραση στο σώμα, το μυαλό και την ψυχή. Το άγγιγμα του γονέα είναι απαραίτητη συνιστώσα για την ανθρώπινη αύξηση και την ανάπτυξη και γενικότερα την ανατροφή ενός παιδιού. Το αγκάλιασμα ενισχύει την αυτοεκτίμηση και επιφέρει ένα αίσθημα ασφάλειας με τρόπο που καμία γλώσσα δεν μπορεί. Είναι μέρος της ανθρώπινης φύσης. Η φυσική επαφή καλλιεργεί το αίσθημα ότι μας αγαπούν, κάποιοι νοιάζονται για μας, εκτοξεύει στον αέρα άγχος και ανησυχίες και ενισχύει ανθρώπινους δεσμούς. Παγκόσμια Ημέρα Αγκαλιάς Τέλος, να σημειωθεί ότι κάθε χρόνο την 21η Ιανουαρίου γιορτάζεται η Παγκόσμια Ημέρα Αγκαλιάς. Μια ιδέα που προήλθε από τον φοιτητή Kevin Zaborney το 1986 και έχει υιοθετηθεί από αρκετές χώρες στον κόσμο.  
