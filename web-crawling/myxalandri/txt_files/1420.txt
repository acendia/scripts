Title:
Εβδομάδα Οδικής Ασφάλειας από τον ΣΒΑΠ στον Δήμο Λυκόβρυσης-Πεύκης
Description:
Στο πλαίσιο του Προγράμματος Κυκλοφοριακής Αγωγής, συνεχίζεται με ιδιαίτερη επιτυχία η Εβδομάδα Οδικής Ασφάλειας (από Δευτέρα 23/4 μέχρι Παρασκευή 27/4), που διοργανώνει ο Σ.Β.Α.Π. σε συνεργασία με τον Ι.Ο.Α.Σ και τον Δήμο Λυκόβρυσης-Πεύκης. Απώτερος σκοπός της δράσης αυτής είναι η έγκαιρη και έγκυρη πληροφόρηση των πολιτών και ιδιαίτερα των νέων, για το μείζον θέμα της οδικής ασφάλειας και της κυκλοφοριακής αγωγής. Σε μια χώρα όπου τα τροχαία ατυχήματα αποτελούν διαχρονικό πρόβλημα με κοινωνικές και οικονομικές προεκτάσεις, ο Σύνδεσμος για τη Βιώσιμη Ανάπτυξη των Πόλεων έχει ξεκινήσει, εδώ και αρκετά χρόνια, ενημερωτικό πρόγραμμα ευαισθητοποίησης για την πρόληψη ατυχημάτων και τη σωστή οδική συμπεριφορά. Το συγκεκριμένο πρόγραμμα περιλαμβάνει καθημερινές, ενημερωτικές ομιλίες από ειδικούς, στα σχολεία του Δήμου Λυκόβρυσης-Πεύκης, σε συνεργασία με το Ινστιτούτο Οδικής Ασφάλειας, Πάνος Μυλωνάς. Συγκεκριμένα, θα πραγματοποιηθούν ομιλίες: Δευτέρα 23/4, στο 2ο Λύκειο Πεύκης Tρίτη 24/4, στο 3ο &amp; 4ο Δημοτικό Πεύκης Τετάρτη 25/4, στο 1ο Γυμνάσιο Πεύκης Πέμπτη 26/4, στο 1ο &amp; 2ο Δημοτικό και στο 2ο Γυμνάσιο Πεύκης Παρασκευή 27/4, στο 2ο Δημοτικό Λυκόβρυσης Η κορύφωση της Εβδομάδας Οδικής Ασφάλειας θα γίνει την Παρασκευή 27/4 στις 9:00 στον Ι.Ν. Αγ. Παντελεήμονα όπου θα βρίσκονται προσομοιωτές ανατροπής και πρόσκρουσης, με στόχο τη βιωματική εκπαίδευση των δημοτών και της μαθητικής κοινότητας. &amp;nbsp;
