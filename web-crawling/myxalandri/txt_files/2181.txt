Title:
Προφυλακιστέα η Γερμανίδα για τη δολοφονία του 64χρονου στο Χαλάνδρι
Description:
Προφυλακιστέα κρίθηκε μετά την απολογία της στον ανακριτή η 56χρονη Γερμανίδα υπήκοος, που κατηγορείται ότι δολοφόνησε τον 64χρονο Έλληνα σύντροφό της στο σπίτι τους, στο Χαλάνδρι, πιθανότατα με ισχυρή δόση ηρεμιστικών χαπιών. Η κατηγορουμένη αρνείται την κατηγορία της ανθρωποκτονίας από πρόθεση και αποδέχεται μόνο αυτήν της περιύβρισης νεκρού. Φέρεται να επανέλαβε στον ανακριτή ότι δεν είχε σκοπό να σκοτώσει τον σύντροφό της και ότι του έδωσε τα ηρεμιστικά με σκοπό να τον κατευνάσει, καθώς είχε προηγηθεί έντονος διαπληκτισμός ανάμεσα τους. Η κατηγορούμενη φέρεται, επίσης, να υπογράμμισε ότι επέστρεψε στην Ελλάδα με σκοπό να εμφανιστεί στις Αρχές και να αντιμετωπίσει τη Δικαιοσύνη. Όπως αναφέρει σε υπόμνημα που παρέδωσε στον ανακριτή: «Έλαβα την απόφαση να επιστρέψω στην Ελλάδα και να δώσω εξηγήσεις, να φυλακιστώ ή ό,τι άλλο προβλέπεται, για να εξιλεωθώ για το βάρος απέναντι σε αυτήν τη μεγάλη μου αγάπη. Είχα την απόλυτη δυνατότητα να διαφύγω ή να κρυφτώ -να πάω σε μακρινή χώρα. Δεν το διανοήθηκα ποτέ. Έμπρακτα αποδεικνύω τη μεταμέλειά μου επιστρέφοντας στην Ελλάδα». Τονίζει, δε, πως η προσαγωγή της στην Αστυνομία ήταν «τυχαίο γεγονός αφού θα πήγαινα οπωσδήποτε μόνη μου». Σύμφωνα με τον συνήγορό της, Σπύρο Δημητρίου, η 56χρονη πρέπει να υποβληθεί σε ψυχιατρική εξέταση, αίτημα που υποβλήθηκε, ήδη, στον ανακριτή, καθώς η ίδια ομολόγησε πως κοιμόταν πλάι στο νεκρό σύντροφο της επί δέκα ημέρες. Ο συνήγορος ζήτησε, επίσης, τα αποτελέσματα της ιατροδικαστικής έκθεσης και των τοξικολογικών εξετάσεων, ώστε η κατηγορούμενη να λάβει γνώση των ακριβών αιτίων θανάτου του 64χρονου ο οποίος, κατά τους ισχυρισμούς της κατηγορουμένης, αντιμετώπιζε προβλήματα υγείας.&amp;nbsp; Πηγή:&amp;nbsp;www.kathimerini.gr &amp;nbsp;
