Title:
Ψήφισμα του Δημοτικού Συμβουλίου Χαλανδρίου για τις διώξεις αιρετών του Δήμου Αγ. Δημητρίου
Description:
Στην έκδοση ψηφίσματος για τις διώξεις αιρετών του Δήμου Αγ. Δημητρίου προχώρησε το Δημοτικό Συμβούλιο Χαλανδρίου, που συνεδρίασε την Τετάρτη 29 Μαρτίου 2023 (Αρ. Απόφασης 82/2023), με το οποίο εκφράζει τη συμπαράσταση και την αλληλεγγύη του στους διωκόμενους αιρετούς του Δ.Σ. Αγ. Δημητρίου και ζητά αφενός την άμεση ανάκληση της δίωξης, αφετέρου το «ξεπάγωμα» των προσλήψεων μόνιμου προσωπικού σε όλες τις υπηρεσίες των ΟΤΑ. Αναλυτικά το ψήφισμα του Δ.Σ. Χαλανδρίου αναφέρει: «Η Αποκεντρωμένη Διοίκηση Αττικής έχει καλέσει σε έγγραφη απολογία τη Δήμαρχο και 27 δημοτικούς συμβούλους του Αγίου Δημητρίου, με την κατηγορία της «παράβασης καθήκοντος με δόλο» επειδή σεβάστηκαν δύο πρωτόδικες δικαστικές αποφάσεις που δικαίωσαν 34 συμβασιούχους με συμβάσεις covid για τη μετατροπή των συμβάσεων τους σε αορίστου χρόνου, και αποφάσισαν ομόφωνα τη μη άσκηση έφεσης. Η δίωξη αυτή είναι απαράδεκτη, ιδίως σε περίοδο που παρίσταται αντικειμενική ανάγκη εξυπηρέτησης των δημοτών μέσω των υπηρεσιών της Τοπικής Αυτοδιοίκησης οι οποίες επιτελούν κοινωνικό έργο και ενώ συνεχίζεται η απαγόρευση μόνιμων προσλήψεων στους ΟΤΑ. Αποτελεί δε καταστρατήγηση της συνταγματικής προστασίας του δικαιώματος της Αυτοδιοίκησης να αποφασίζει για όσα την αφορούν (άρθρο 102 Συντάγματος), βάλλοντας ευθέως στον πυρήνα της δημοκρατικής λειτουργίας της. Με βάση τα παραπάνω το Δημοτικό Συμβούλιο Χαλανδρίου: Εκφράζει την συμπαράστασή του και την αλληλεγγύη του στους διωκόμενους αιρετούς του Δημοτικού Συμβουλίου Αγίου Δημητρίου και τη συμμετοχή του στις δράσεις που έχουν εξαγγελθεί. Ζητά την άμεση ανάκληση της δίωξης αυτής καθώς και κάθε άλλης σχετικής προσπάθειας εκφοβισμού αιρετών που στέκονται στο πλευρό εργαζομένων εξυπηρετώντας τις ανάγκες των δημοτών πού τούς εξέλεξαν. Να καταργηθεί τώρα η υποχρέωση των Δήμων εξάντλησης κάθε ένδικου μέσου που αφορά μόνο σε εργασιακές διεκδικήσεις εργαζομένων τους (με βάση την πρόσφατα ψηφισμένη διάταξη άρθρο 37 Ν. 4915/2022), ενώ σε όλες τις άλλες περιπτώσεις επιτρέπεται η επιλογή. Να επιτραπούν άμεσα οι αναγκαίες προσλήψεις μόνιμου προσωπικού με αξιοκρατία και διαφάνεια σε όλες τις υπηρεσίες των ΟΤΑ, ώστε να ώστε να καλυφθούν τα μεγάλα κενά που υφίστανται σε όλους τους Δήμους της χώρας». https://www.youtube.com/watch?v=165XG33RpTU&amp;amp;t=260s Στη συγκέντρωση διαμαρτυρίας στο ΥΠΕΣ ο δήμαρχος Χαλανδρίου Ο δήμαρχος Χαλανδρίου Σίμος Ρούσσος, εξέφρασε την απόλυτη στήριξη του Δήμου Χαλανδρίου στους αιρετούς που διώκονται και στη διάρκεια της κινητοποίησης, που πραγματοποιήθηκε την Πέμπτη 30 Μαρτίου στο Υπουργείο Εσωτερικών, με τη συμμετοχή αιρετών και εργαζομένων από τον Δήμο Αγ. Δημητρίου και άλλους δήμους, όπως και εκπροσώπων της ΠΟΕ-ΟΤΑ και της ΠΕΔΑ. «Το Δ.Σ. Χαλανδρίου πήρε απόφαση στήριξης του Δήμου Χαλανδρίου, γιατί αυτό που γίνεται με τη δήμαρχο Αγ. Δημητρίου και το Δημοτικό Συμβούλιο της πόλης, μας αφοράς όλους. Εμείς είμαστε οι επόμενοι στη σειρά για κλήση σε απολογία από τον κ. Ζαφειρόπουλο, γιατί έχουμε πάρει την ίδια απόφαση, την οποία, πιστεύουμε, ότι οφείλουν να την πάρουν όλοι οι δήμαρχοι και τα δημοτικά συμβούλια της Αττικής. Δεν υπάρχει άλλος τρόπος να αντιμετωπίσουμε την υποστελέχωση των υπηρεσιών, τις διαρκώς μεταβιβαζόμενες αρμοδιότητες στους δήμους, την προσπάθεια των ιδιωτικοποιήσεων, την ανατροπή των εργασιακών σχέσεων... Αυτό που ζητάμε -και μόνο όλοι μαζί αιρετοί και εργαζόμενοι μπορούμε να το καταφέρουμε- είναι μόνιμες και σταθερές σχέσεις εργασίας τους δήμους, προσλήψεις, αυτοτέλεια και αυτονομία της Αυτοδιοίκησης. Σε αυτό το δρόμο έχουμε δεσμευτεί και αυτό το δρόμο θα ακολουθήσουμε», σημείωσε ο δήμαρχος Χαλανδρίου.   
