Title:
Χρήσιμες συμβουλές για οδηγούς και πεζούς ενόψει της κακοκαιρίας από την Ελληνική Αστυνομία
Description:
Με αφορμή τα έντονα καιρικά φαινόμενα (χιονοπτώσεις, παγετός, χαμηλές θερμοκρασίες κ.λπ.), από το Υπουργείο Προστασίας του Πολίτη και το Αρχηγείο της Ελληνικής Αστυνομίας ανακοινώνεται ότι έχουν τεθεί σε πλήρη ετοιμότητα οι υπηρεσίες σε όλη τη χώρα, για τη λήψη μέτρων και την παροχή οποιασδήποτε αναγκαίας συνδρομής, σε συνεργασία με όλους τους συναρμόδιους φορείς, για την αντιμετώπιση των δυσμενών καιρικών συνθηκών. Για τον λόγο αυτό συστήνεται στους πολίτες να ενημερώνονται τακτικά για τις επικρατούσες καιρικές συνθήκες στην περιοχή τους, να αποφεύγουν τις άσκοπες μετακινήσεις, να είναι ιδιαίτερα προσεκτικοί εφόσον χρειαστεί να μετακινηθούν και να ακολουθούν τις υποδείξεις των αστυνομικών της Τροχαίας. Παράλληλα υπενθυμίζονται χρήσιμες συμβουλές για ανάλογες καταστάσεις και ειδικότερα: Οι οδηγοί: Να ενημερώνονται για τον καιρό και την κατάσταση του οδικού δικτύου, αν πρόκειται να μετακινηθούν. Να φροντίζουν το όχημά τους να έχει αντιολισθητικές αλυσίδες. Να χρησιμοποιούν πάντα τις αντιολισθητικές αλυσίδες, όπου υπάρχουν ειδικές συνθήκες κυκλοφορίας (παγετός, κ.λπ.). Να φορούν πάντα τη ζώνη ασφαλείας. Να ελέγχουν την καλή λειτουργία των συστημάτων του αυτοκινήτου τους. Να φροντίζουν ώστε να είναι εφοδιασμένοι με αρκετά καύσιμα. Να μειώνουν ταχύτητα και να αφήνουν αρκετή απόσταση από το προπορευόμενο όχημα για να μπορούν να σταματήσουν με ασφάλεια. Να μη φρενάρουν απότομα γιατί υπάρχει κίνδυνος να εκτραπούν της πορείας τους. Με τον ίδιο τρόπο να λειτουργούν και όταν πρόκειται να επιταχύνουν ή να στρίψουν. Να έχουν αναμμένα τα φώτα πορείας για να γίνονται πιο εύκολα αντιληπτοί, ιδιαίτερα όπου δεν υπάρχει μεγάλη ορατότητα. Να διατηρούν τα φώτα και τους υαλοκαθαριστήρες του οχήματός τους πάντα καθαρούς. Να οδηγούν με χαμηλή ταχύτητα για να έχουν τη δυνατότητα ελέγχου του οχήματός τους. Να είναι ιδιαίτερα προσεκτικοί όταν διασχίζουν γέφυρες, ανισόπεδες διαβάσεις και δρόμους που δεν είναι πολυσύχναστοι. Αν οδηγούν σε επαρχιακό δρόμο, να αποφεύγουν τους χιονισμένους χωματόδρομους. Να έχουν στο νου τους ότι ενδεχομένως να χρειαστεί πολύ μεγαλύτερος χρόνος για να ακινητοποιήσουν το όχημά τους όταν οδηγούν σε παγωμένο δρόμο. Οι πεζοί: Να περπατούν με μεγάλη προσοχή ιδιαίτερα τις πρώτες πρωινές και νυκτερινές ώρες, καθώς υπάρχει μεγάλη πιθανότητα οι δρόμοι να είναι παγωμένοι. Να φροντίσουν να φορούν τα κατάλληλα υποδήματα όταν πρόκειται να μετακινηθούν. Να προτιμούν για τις μετακινήσεις τους τα μέσα μαζικής μεταφοράς. Να αποφεύγουν να περπατούν στα τμήματα των δρόμων και των πεζοδρομίων όπου υπάρχει παγετός. Περισσότερες συμβουλές και οδηγίες για την οδική ασφάλεια, λόγω κακοκαιρίας και έντονων καιρικών φαινομένων, είναι διαθέσιμες σε ειδικό banner στην ιστοσελίδα της Ελληνικής Αστυνομίας και του Υπουργείου Κλιματικής Κρίσης και Πολιτικής Προστασίας. Επιπλέον, στο ειδικό banner στην ιστοσελίδα της Ελληνικής Αστυνομίας υπάρχει και αναλυτική - επικαιροποιημένη ενημέρωση σχετικά με διακοπές - απαγορεύσεις κυκλοφορίας, χρήση αντιολισθητικών αλυσίδων κ.λπ. λόγω καιρικών φαινομένων, για όλη την επικράτεια. Η Ελληνική Αστυνομία, μέσω των υπηρεσιών επικοινωνίας του Σώματος, θα ενημερώνει συνεχώς για τις συνθήκες που επικρατούν στο οδικό δίκτυο και συστήνει στους πολίτες να ακολουθούν τις υποδείξεις των αστυνομικών της Τροχαίας.  
