Title:
Συνεδρίαση ΣΟΠΠ Βόρειου Τομέα Αθηνών για τις πρόσφατες πλημμύρες
Description:
Συνεδρίαση Συντονιστικού Οργάνου Πολιτικής Προστασίας (ΣΟΠΠ) Βόρειου Τομέα Αθηνών: «Λειτούργησε η έγκαιρη προειδοποίηση στους κατοίκους - Σοβαρά τα προβλήματα από την επιβάρυνση των ρεμάτων Ποδονίφτη, Σαπφούς, Φιλοθέης και κ.ά.» Πραγματοποιήθηκε τη Δευτέρα 30 Ιουλίου 2018, υπό την προεδρία του αντιπεριφερειάρχη, Γιώργου Καραμέρου, συνεδρίαση του Συντονιστικού Οργάνου Πολιτικής Προστασίας (ΣΟΠΠ) της Περιφερειακής Ενότητας Βόρειου Τομέα Αθηνών. Αντικείμενο ήταν η αποτίμηση και η αξιολόγηση της αντιμετώπισης των πρόσφατων ακραίων επαναλαμβανόμενων καταιγίδων στη Βόρεια Αθήνα αλλά και η επικαιροποίηση του σχεδιασμού και η λήψη πρόσθετων μέτρων αντιμετώπισης των κινδύνων από την εκδήλωση ακραίων καιρικών φαινομένων. Η συνεδρίαση ξεκίνησε με την τήρηση ενός λεπτού σιγής για τα θύματα της πυρκαγιάς στην Ανατολική Αττική και τα συλλυπητήρια στις οικογένειες των θυμάτων της τραγωδίας. Στην εισήγησή του ο Γιώργος Καραμέρος σημείωσε, μεταξύ άλλων: «Τα ακραία καιρικά φαινόμενα υπάρχουν και αυτό είναι κάτι που δυστυχώς έχει αποδειχτεί με το χειρότερο τρόπο. Ευθύνη μας είναι να βελτιώσουμε την πρόληψη και την αντιμετώπισή τους ώστε να ελαχιστοποιήσουμε τα προβλήματα που δημιουργούν και τους κινδύνους που ελλοχεύουν για την ανθρώπινη ζωή. Στα πλημμυρικά φαινόμενα των τελευταίων ημερών στον Βόρειο Τομέα ήμασταν παρόντες σε όλες τις κρίσεις ακόμα και πριν αυτές ξεσπάσουν. Ο μηχανισμός και οι υποδομές δοκιμάστηκαν και επιβαρύνθηκαν πολύ. Οι κάτοικοι ενημερώθηκαν και προειδοποιηθήκαν έγκαιρα, ο συντονισμός και η επικοινωνία των εμπλεκόμενων φορέων κατά τη διάρκεια των φαινομένων λειτούργησε ικανοποιητικά. Τα προβλήματα από την επιβάρυνση των ρεμάτων όμως είναι πολλά τόσο για τους κατοίκους των πλημμυρισμένων περιοχών όσο και για τις φυσικές υποδομές. Θα συνεχίσουμε την προσπάθειά μας με ετοιμότητα και επαγρύπνηση επικαιροποιώντας το σχεδιασμό μας όπου απαιτηθεί». Στο ΣΟΠΠ συζητήθηκαν και αποσαφηνίστηκαν τα εξής: Εντοπίστηκαν τα σημαντικότερα προβλήματα που δημιουργήθηκαν για τους κατοίκους και συζητήθηκε το ζήτημα οριοθέτησης των πλημμυροπαθών περιοχών ώστε οι Δήμοι να καταγράψουν τις ζημιές σε οικίες και η Περιφέρεια Αττικής στις επιχειρήσεις.&amp;nbsp; Διαπιστώθηκαν και κατεγράφησαν τα προβλήματα που δημιουργήθηκαν στα ρέματα Σαπφούς, Φιλοθέης, Διονύσου κ.λπ.&amp;nbsp; Ενημερώθηκαν οι συμμετέχοντες για τα μηχανήματα που διαθέτει η Περιφέρεια Αττικής στα ρέματα Σαπφούς, Φιλοθέης, Διονύσου, κ.λπ.&amp;nbsp; Αποσαφηνίστηκε βάσει της εγκυκλίου 3752/27.05.2108, το ζήτημα της αρμοδιότητας για την εκκένωση οικισμών και ζητήθηκε η επικαιροποίηση των σχεδίων των Δήμων ως προς την εκκένωση οικισμών.&amp;nbsp; Δόθηκαν οδηγίες για συνεχή καθαρισμό ρεμάτων και φρεατίων συλλογής ομβρίων και απομάκρυνση διάσπαρτων υλικών από χώρους όπου εκτελούνται δημόσια ή ιδιωτικά έργα.&amp;nbsp; Ζητήθηκε από τους εκπροσώπους των Δήμων και του Δασαρχείου η άμεση συνεργασία για την κοπή των δένδρων που καθίστανται επικίνδυνα για τους πολίτες μετά τα πρόσφατα καιρικά φαινόμενα.&amp;nbsp; Ζητήθηκε από τους δώδεκα Δήμους της Περιφερειακής Ενότητας, πέραν της επικαιροποίησης των σχεδίων εκκένωσης, η πραγματοποίηση σχετικών ασκήσεων προσομοίωσης έκτακτων αναγκών.&amp;nbsp; Ζητήθηκε η λήψη όλων των προληπτικών μέτρων σε σχέση με αποψιλώσεις, καθαρισμού φυλλωμάτων, φρεατίων και άλλων δυνητικά επικίνδυνων εστιών σε δημοτικά και ιδιωτικά οικόπεδα (και εγγράφως από τον αντιπεριφερειάρχη πριν τη συνεδρίαση του ΣΟΠΠ).&amp;nbsp; Ζητήθηκε από την Τροχαία της ΕΛ.ΑΣ. η εφαρμογή του αποκλεισμού οδών βάσει της σχετικής απόφασης αντιπεριφερειάρχη.&amp;nbsp; Ζητήθηκε η συνεργασία των Δήμων με τις Διευθύνσεις Εκπαίδευσης για την καταγραφή και αποκατάσταση τυχόν φθορών ή επισήμανση πιθανής επικινδυνότητας σε σχολικές εγκαταστάσεις του Βόρειου Τομέα.&amp;nbsp; Ζητήθηκε δοκιμή των συστημάτων επικοινωνίας (ασύρματοι, κινητά τηλέφωνα) και η επικαιροποίηση τηλεφωνικών καταλόγων από όλους τους εμπλεκόμενους φορείς. Στη συνεδρίαση συμμετείχαν, οι δήμαρχοι Αγίας Παρασκευής Γιάννης Σταθόπουλος, Βριλησσίων Ξένος Μανιατογιάννης, Πεντέλης Δημήτρης Στεργίου-Καψάλης, οι αντιδήμαρχοι Κηφισιάς Δημήτριος Λιανός, Χαλανδρίου Ελένη Χριστούλη, Βριλησσίων Αλέξης Μαυραγάνης, Λυκόβρυσης Πεύκης Κωνσταντίνος Νικολιδάκης, οι περιφερειακοί σύμβουλοι Αττικής Φώτης Χρυσικός, Πέτρος Δαμιανός, Εύη Αποστολάκη και ο πρόεδρος του ΣΠΑΠ Βλάσσης Σιώμος. Συμμετείχαν, επίσης, οι διοικητές των Πυροσβεστικών σταθμών της περιοχής, εκπρόσωποι της ΕΛ.ΑΣ, της Τροχαίας Αττικής, της Αποκεντρωμένης Διοίκησης, του Δασαρχείου Πεντέλης, καθώς και υπηρεσιακοί παράγοντες της Περιφέρειας Αττικής και των Δήμων Κηφισιάς, Βριλησσίων, Πεντέλης, Αγίας Παρασκευής, Χαλανδρίου και Παπάγου-Χολαργού. &amp;nbsp;
