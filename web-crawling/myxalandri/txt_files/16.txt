Title:
“Χαλάνδρι Bravo 2023”: Η μεγάλη γιορτή του αθλητισμού έρχεται στο αθλητικό κέντρο “Ν. Πέρκιζας”
Description:
Η διοργάνωση «Χαλάνδρι Bravo», η μεγάλη γιορτή για τον αθλητισμό στην πόλη μας, έρχεται, την Κυριακή 18 Ιουνίου 2023, στις εγκαταστάσεις του αθλητικού κέντρου «Νίκος Πέρκιζας», με ένα ακόμα πιο πλούσιο, σε σχέση με πέρσι, πρόγραμμα φιλικών αγώνων, επιδείξεων και βραβεύσεων. Μοναδικός στόχος να ενισχυθεί η κουλτούρα της ευγενούς άμιλλας και να ενθαρρυνθούν μικροί και μεγάλοι, ώστε να ασχοληθούν ακόμα περισσότερο με τον αθλητισμό. Θα επιβραβευθούν όλοι/ες οι συμμετέχοντες-ουσες στα αθλητικά προγράμματα της πόλης μας και θα τιμηθούν τα παιδιά που διακρίθηκαν, για τις αθλητικές τους επιδόσεις, σε πανελλήνιο και διεθνές επίπεδο.   Παράλληλα, θα βραβευτούν και τα αθλητικά σωματεία που διακρίθηκαν για τις επιδόσεις τους, τη φετινή αγωνιστική χρονιά, τόσο σε ατομικό όσο και σε ομαδικό επίπεδο. Οι αθλητικές δραστηριότητες θα διεξαχθούν στα ανοιχτά και κλειστά γήπεδα του αθλητικού κέντρου, καθώς και στο κολυμβητήριο του «Ν. Πέρκιζας» και θα συμμετάσχουν αθλητές/τριες των αθλητικών σωματείων, των αθλητικών ακαδημιών και των προγραμμάτων Μαζικού Αθλητισμού του Δήμου μας. Οι εκδηλώσεις θα ξεκινήσουν στις 11:00 το πρωί και θα ολοκληρωθούν στις 22:30 το βράδυ. Τι θα παρακολουθήσουμε: Επιδείξεις ρυθμικής γυμναστικής (11:00 π.μ., κλειστό γήπεδο καλαθοσφαίρισης). Πετοσφαίριση κοριτσιών-γυναικών (3:00 μ.μ., κλειστό γήπεδο καλαθοσφαίρισης). Κολύμβηση παιδιών, κολύμβηση ΑμεΑ &amp;amp; επίδειξη προγράμματος αεροβικής γυμναστικής στο νερό (4:30 μ.μ., κλειστό κολυμβητήριο).  Αγωνίσματα στίβου παιδιών (5:30 μ.μ., στίβος αθλητικού κέντρου). Παιγνιώδεις δραστηριότητες καλαθοσφαίρισης μαθητών δημοτικού (5:30 μ.μ., κλειστό γήπεδο καλαθοσφαίρισης). Τουρνουά καλαθοσφαίρισης μαθητών γυμνασίου (6:00 μ.μ., ανοιχτά και κλειστό γήπεδο καλαθοσφαίρισης). Επιδείξεις τοξοβολίας και taekwondo (7:30 μ.μ., κλειστό γήπεδο καλαθοσφαίρισης). Παιγνιώδεις δραστηριότητες ποδοσφαίρου παιδιών δημοτικού (6:30 μ.μ., γήπεδο ποδοσφαίρου). Αγώνα αντρικών τμημάτων ποδοσφαίρου (8:10 μ.μ., γήπεδο ποδοσφαίρου). Αντισφαίριση παιδιών (7:30 μ.μ., ανοιχτά γήπεδα καλαθοσφαίρισης). Βράβευση μαθητών/τριών που διακρίθηκαν για τις επιδόσεις τους σε αθλητικές διοργανώσεις στην Ελλάδα και το εξωτερικό (9:00 μ.μ., γήπεδο ποδοσφαίρου).  
