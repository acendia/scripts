Title:
Δήμος Χαλανδρίου: “Μετά Χριστόν προφήτης” και ο κ. Κρανίδης;
Description:
Με αφορμή την ανακοίνωση του επικεφαλής της παράταξης «Χαλάνδρι Ορίζοντας 2023» κ. Μάνου Κρανίδη, για τον πρόσφατο χιονιά και την Πολιτική Προστασία στον Δήμο Χαλανδρίου, η διοίκηση εξέδωσε την παρακάτω ανακοίνωση: Με έκπληξη υποδεχτήκαμε τη σχετική ανακοίνωση της παράταξης του κ. Μ. Κρανίδη, στην οποία θέτει προς τη διοίκηση του Δήμου, μια σειρά από ερωτήματα, τις απαντήσεις των οποίων όφειλε ήδη να γνωρίζει. Δεν γνωρίζει ο κ. Κρανίδης, όταν ρωτά για τον ανθρώπινο δυναμικό, τον εξοπλισμό και τις υποδομές της Πολιτικής Προστασίας, ότι ως αρμόδιος αντιδήμαρχος, μας παρέδωσε το 2014 μια, μη λειτουργική, αλατιέρα; Δεν γνωρίζει ότι οι δύο αλατιέρες που διαθέτει σήμερα ο Δήμος Χαλανδρίου, αγοράστηκαν από τη σημερινή διοίκηση. Δεν γνωρίζει ότι από τη σημερινή διοίκηση αγοράστηκαν και δύο επιπλέον μηχανήματα έργου, με αποτέλεσμα ο Δήμος να διαθέτει σήμερα τέσσερα (4); Δεν γνωρίζει ο κ. Κρανίδης ότι στη διάρκεια της θητείας του ως αντιδημάρχου, την Πολιτική Προστασία επάνδρωναν 8 συμβασιούχοι δίμηνης και τρίμηνης διάρκειας, ενώ σήμερα ο Δήμος απασχολεί 40 συμβασιούχους, τους οποίους διατηρούμε στη θέση τους με ασφαλιστικά μέτρα, κόντρα στην επιλογή της Πολιτείας να απολύονται οι συμβασιούχοι μετά το πέρας της αντιπυρικής περιόδου; Αγνοεί άραγε ότι δεν γίνονται προσλήψεις προσωπικού; Πώς είναι δυνατόν να μην γνωρίζει, ο επικεφαλής της παράταξης «Χαλάνδρι Ορίζοντας 2023», ότι υπήρξε επιχειρησιακό σχέδιο για την αντιμετώπιση του χιονιά, αφού αυτό εγκρίθηκε ομόφωνα από το Δημοτικό μας Συμβούλιο, και την παράταξή του φυσικά; Αυτό το Σχέδιο εφάρμοσε η διοίκηση του Δήμου. Και το εφάρμοσε κατά γράμμα, και σε ό,τι αφορά το επιχειρησιακό του σκέλος και σε ό,τι αφορά την υποστήριξή του από το διοικητικό προσωπικό. Πώς είναι δυνατόν να μην γνωρίζει ο κ. Κρανίδης, ότι η υπηρεσία Πρασίνου του Δήμου ΔΕΝ μπορεί, για κανένα λόγο, να επέμβει σε κλαδιά που έχουν εγγύτητα με καλώδια του ΔΕΔΔΗΕ. Το μόνο που κάνει η υπηρεσία είναι να ενημερώνει τον ΔΕΔΔΗΕ, ο οποίος ανταποκρίνεται με καθυστερήσεις, όπως πολύ καλά γνωρίζει ο κ. Κρανίδης. Πώς είναι δυνατόν να ζητά «επίταξη των ενεργών εργολάβων του Δήμου»; Δεν γνωρίζει ότι τέτοια διαδικασία δεν υπάρχει; Δεν γνωρίζει ότι με κινητοποίηση όλων ενεργών εργολάβων του Δήμου, φτάσαμε στο σημείο να επιχειρούν στο χιονιά 22 μηχανήματα έργου; Πώς αλλιώς φαντάζεται ο κ. Κρανίδης ότι αποχιονίστηκαν 280 χλμ. οδικού δικτύου, με χιόνι που έφτασε κατά τόπους ακόμα και τα 80 εκατοστά; Στον προβληματισμό του δε «να αντιμετωπιστούν άμεσα οι μεγάλες αδυναμίες στο σύστημα Πολιτικής Προστασίας του Δήμου», έχει λάβει ήδη την απάντηση από τον πρόεδρο της ΚΕΔΕ, κ. Δημήτρη Παπαστεργίου: «Είναι αναγκαίο να υπάρξει ένα άλλο μοντέλο πολιτικής προστασίας, με καλύτερο συντονισμό και συνεργασία μεταξύ όλων των εμπλεκομένων φορέων, με ξεκάθαρες αρμοδιότητες και ευθύνες, αλλά και με τα κατάλληλα &quot;εργαλεία&quot; για να ανταποκρίνονται στις ευθύνες αυτές. Πρέπει επιτέλους η Αυτοδιοίκηση να πάψει να αποτελεί το &quot;βολικό φταίχτη&quot; και το εξιλαστήριο θύμα της ανεπάρκειας άλλων μηχανισμών». Θα συμφωνήσουμε ωστόσο με τον κ. Κρανίδη ότι «το Χαλάνδρι και οι πολίτες του αξίζουν και μπορούν καλύτερα», και με βάση αυτό το σκεπτικό ψήφισαν στις εκλογές του 2014, αλλά και του 2019. Οι συνέπειες ενός ακραίου καιρικού φαινομένου όπως η «Ελπίς» δεν προσφέρονται για μικροπολιτική εκμετάλλευση. Οι αιρετοί της πόλης δεν μπορούν να παριστάνουν τους ανήξερους και να εμφανίζονται ως «μετά Χριστόν προφήτες». Θα ήταν προτιμότερο, ο κ. Κρανίδης, όπως και σύσσωμη η αντιπολίτευση, να ενώσει τη φωνή της με τη διοίκηση στη διεκδίκηση από την Πολιτεία πόρων που θα μας επιτρέψει στο μέλλον να ανταποκριθούμε πιο αποτελεσματικά, σε αντίστοιχο καιρικό φαινόμενο.  
