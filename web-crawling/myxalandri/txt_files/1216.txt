Title:
H Ένωση Γονέων Χαλανδρίου για τα φαινόμενα βίας, ρατσισμού και φασισμού στα σχολεία
Description:
Η Ένωση Συλλόγων Γονέων Μαθητών Χαλανδρίου εκφράζει τον σοβαρό προβληματισμό της απέναντι στα φαινόμενα βίας, εκφοβισμού, ρατσισμού και φασισμού, που παρουσιάζονται το τελευταίο διάστημα στις σχολικές κοινότητες και δηλώνει ότι τα φαινόμενα αυτά πρέπει να καταπολεμηθούν με κάθε τρόπο. Η φασιστική ιδεολογία, με όλα τα «σύγχρονα» παρακλάδια της, μας βρίσκει εντελώς αντίθετους. Δεν θα αφήσουμε τα παιδιά μας να αλλοτριωθούν και να γίνουν έρμαια ιδεολογιών, οι οποίες όποτε έγιναν κυρίαρχες στις κοινωνίες οδήγησαν σε πολλά δεινά την ανθρωπότητα. Οι φασιστικές πρακτικές και οι ρητορικές μίσους δεν πρέπει να δηλητηριάζουν τα παιδιά μας. Όλοι μας, γονείς, εκπαιδευτικοί, μαθητές και πολιτεία, στεκόμαστε απέναντι σε τέτοιες πρακτικές. Επίσης, λέμε όχι στη βία, λεκτική ή σωματική, και καταδικάζουμε με τον πιο έντονο τρόπο τα φαινόμενα ρατσισμού στις σχολικές κοινότητες. Για μας το σχολείο δεν είναι μόνο ένας χώρος που προάγει τη γνώση αλλά διαπλάθει και τον χαρακτήρα των παιδιών. Είναι το κύτταρο της δημοκρατίας, που θα δημιουργήσει τους αυριανούς υπεύθυνους και ενεργούς πολίτες. Ένας από τους βασικούς στόχους της εκπαίδευσης είναι η άμβλυνση των διαφορών, είτε αυτές είναι κοινωνικές, είτε πολιτισμικές, είτε γλωσσικές, είτε φυλετικές. Οι διαχωρισμοί με βάση το χρώμα, το θρήσκευμα ή οποιοδήποτε άλλο κριτήριο δεν έχουν θέση στο σχολείο. Όπως έλεγε κι ο Ισπανός ποιητής Μιγκέλ ντε Ουναμούνο, ο φασισμός θεραπεύεται με το διάβασμα και ο ρατσισμός με τα ταξίδια. Αν λοιπόν θέλουμε η χώρα και ο κόσμος μας να έχουν μέλλον, τότε η επένδυση στην παιδεία είναι μονόδρομος. Παρόλα αυτά, στα χρόνια που ζούμε, παραμένουμε στο ίδιο έργο θεατές. Οι επενδύσεις στο χώρο της παιδείας τόσο στο έμψυχο υλικό όσο και στις υποδομές, αντί να αυξάνονται μειώνονται, με αποτέλεσμα την υποβάθμιση της παρεχόμενης εκπαίδευσης. Η παιδεία δεν είναι εμπόρευμα και δεν πρέπει να αναλύεται με όρους αγοράς. Τα παιδιά μας δεν είναι αριθμοί και αξίζουν το καλύτερο. Γι&#039; αυτό, αγωνιζόμαστε και απαιτούμε την αύξηση των επενδυόμενων πόρων στην παιδεία. Όλοι μαζί, γονείς και εκπαιδευτικοί, θα παλέψουμε για να προσφέρουμε στα παιδιά μας ένα καλύτερο μέλλον. Ένωση Συλλόγων Γονέων Μαθητών Δήμου Χαλανδρίου
