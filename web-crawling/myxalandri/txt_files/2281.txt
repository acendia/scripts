Title:
Ασφαλτοστρώσεις ύψους 6.600.000 € ξεκινούν στο Χαλάνδρι
Description:
Μετά το πράσινο φως του Ελεγκτικού Συνεδρίου και την υπογραφή της σχετικής σύμβασης, ξεκινά το επόμενο διάστημα το μεγάλο έργο ασφαλτοστρώσεων στο Χαλάνδρι, συνολικού προϋπολογισμού 6.600.000 ευρώ, όπως ενημερώνει ο Δήμος Χαλανδρίου. Η υλοποίησή του θα ξεκινήσει, κατά προτεραιότητα, στους δρόμους όπου έχουν ολοκληρωθεί τα έργα ομβρίων -που εκτελεί ήδη ο Δήμος Χαλανδρίου- όπως και τα έργα φυσικού αερίου, οπτικών ινών, δικτύου ΕΥΔΑΠ και δικτύου ΔΕΔΔΗΕ. Οι ασφαλτοστρώσεις θα ακολουθούν την ολοκλήρωση των έργων των εταιρειών δικτύου, προκειμένου να μην παρατηρηθεί το φαινόμενο να σκάβονται ξανά δρόμοι που έχουν ασφαλτοστρωθεί. Το επόμενο διάστημα αναμένεται η υπογραφή σύμβασης για το δεύτερο έργο ασφαλτοστρώσεων, προϋπολογισμού 2.000.000 ευρώ, στο Πάτημα, όπως επίσης και η έγκριση από το Ελεγκτικό Συνέδριο του έργου των 2.000.000 ευρώ για την ανάπλαση πεζοδρομίων. Σε αναμονή για την έγκριση χρηματοδότησής του από το πρόγραμμα «Αντώνης Τρίτσης» είναι και το φιλόδοξο έργο των 8.600.000 ευρώ για την ανάπλαση των οδών Ολύμπου &amp;amp; Μεταμορφώσεως στην Τούφα και της Σοφ. Βενιζέλου στο Κάτω Χαλάνδρι. «Η εικόνα της πόλης αλλάζει σταδιακά» «Το έργο των ασφαλτοστρώσεων που ξεκινά το επόμενο διάστημα είναι ένα μεγάλο έργο υποδομής για το Χαλάνδρι. Καταβλήθηκε μεγάλη προσπάθεια ώστε να υπάρχει συνεργασία με τις εταιρείες δικτύου που εκτελούν το τελευταίο διάστημα έργα στην πόλη, για να αποφύγουμε, στο μέτρο του δυνατού, να ξανασκαφτούν δρόμοι που θα έχουν στο μεταξύ ασφαλτοστρωθεί. Αυτή τη στιγμή το Χαλάνδρι είναι ένα τεράστιο εργοτάξιο έργων υποδομής, που δεν είχαν γίνει στην πόλη εδώ και 30 χρόνια. Θα μεσολαβήσει οπωσδήποτε μια σημαντική περίοδος αναστάτωσης, όμως με την ολοκλήρωση του παραπάνω έργου, σε συνδυασμό με την αποπεράτωση του έργου ομβρίων, την ανακατασκευή της οδού Ηρώων Πολυτεχνείου και τις εκτεταμένες αναπλάσεις που προωθούνται στις γειτονιές, η εικόνα της πόλης αλλάζει σταδιακά∙ με πολλή δουλειά, πείσμα και υπομονή», υπογράμμισε ο δήμαρχος Χαλανδρίου Σίμος Ρούσσος, αναφερόμενος στο πολυαναμενόμενο έργο ασφαλτοστρώσεων. Ενημέρωση για τις κυκλοφορικές ρυθμίσεις από την ιστοσελίδα του Δήμου Ο Δήμος Χαλανδρίου ζητά την κατανόηση των κατοίκων για όποιες προσωρινές δυσκολίες ανακύψουν κατά την εκτέλεση των έργων και προσβλέπει στην αγαστή συνεργασία τους έως ότου αυτά ολοκληρωθούν με επιτυχία. Στην επίσημη ιστοσελίδα του Δήμου Χαλανδρίου www.chalandri.gr θα ανακοινώνεται η εξέλιξη του έργου των ασφαλτοστρώσεων και οι αναγκαίες κυκλοφοριακές ρυθμίσεις. Ενημερωτικές συναντήσεις για σύνδεση στο δίκτυο Φυσικού Αερίου Τέλος, σημειώνεται ότι από την Πέμπτη 30 Σεπτεμβρίου 2021 επαναλαμβάνονται οι ενημερωτικές συναντήσεις των πολιτών για τη διαδικασία σύνδεσης στο δίκτυο Φυσικού Αερίου, τις οποίες οργανώνουν ο Δήμος Χαλανδρίου σε συνεργασία με την Εταιρεία Διανομής Αερίου Αττικής. Στόχος να ολοκληρωθούν το συντομότερο δυνατό τα έργα παροχής φυσικού αερίου στην πόλη, έτσι ώστε να μπορεί ο Δήμος να προγραμματίσει με ακρίβεια το χρονοδιάγραμμα των σχεδιαζόμενων έργων υποδομών.  
