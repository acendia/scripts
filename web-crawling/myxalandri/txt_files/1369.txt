Title:
Δήμος Χαλανδρίου: «Συστηματική πλέον η διασπορά ψευδών ειδήσεων από την παράταξη “Χαλάνδρι σε Δράση”»
Description:
Άμεση ήταν η απάντηση του Δήμου Χαλανδρίου στην ανακοίνωση της δημοτικής παράταξης “Χαλάνδρι σε Δράση”: «Μία φωτογραφία αξίζει όσο χίλιες λέξεις». Αναλυτικά: Κατανοούμε την απέλπιδα προσπάθεια των επικεφαλής της αντιπολίτευσης κ.κ. Κρίστης Αγαπητού και Μάνου Κρανίδη να βρουν πεδίο άσκησης πολιτικής σε δύο λακκούβες και μια καθίζηση, από την πρόσφατη βροχόπτωση, σε οδικό δίκτυο 200 χλμ. Πράγματι οι φωτογραφίες που επικαλείται η κ. Αγαπητού είναι αποκαλυπτικές, όχι όμως για τους λόγους που υποστηρίζει η κ. Αγαπητού αλλά για τους ακριβώς αντίθετους. Μιας και αποδεικνύουν με σαφήνεια ότι στην οδό Φιλικής Εταιρίας και στην οδό Ποταμού Καλαμά όπου παρατηρήθηκαν οι καθιζήσεις, ΔΕΝ έχει γίνει, παρά τους ΨΕΥΔΕΙΣ ισχυρισμούς της, κάποιο δημοτικό έργο το τελευταίο διάστημα. Η απουσία αντιπολιτευτικού λόγου και η έλλειψη συγκεκριμένου σχεδίου για την πόλη του Χαλανδρίου, εξαναγκάζει την επικεφαλής της παράταξης «Χαλάνδρι σε Δράση» να καταφεύγει, συστηματικά πλέον, στη διασπορά ψευδών ειδήσεων, με μοναδικό στόχο τη δημιουργία εντυπώσεων προς άγρα ψήφων. Στις περιπτώσεις των οδών που αναφέρει η κ. Αγαπητού είναι προφανές ότι πρόκειται για καθιζήσεις ταλαιπωρημένων εδαφών, όπως συνήθως συμβαίνει στις αστικές περιοχές, οι οποίες θα αποκατασταθούν από τις αρμόδιες υπηρεσίες, όπως γίνεται κάθε φορά. Βεβαίως, θυμίζουμε στην κ. Αγαπητού ότι επί των ημερών της δικής της παράταξης στη διοίκηση του Δήμου, την περίοδο 2010-2014, οι αντίστοιχες εικόνες από τον Συνοικισμό Χαλανδρίου μετά τη βροχή δεν έδειχναν καθιζήσεις δρόμων, αλλά πλημμυρισμένα σπίτια, λόγω της παντελούς έλλειψης έργων ομβρίων. Ευτυχώς, το τελευταίο διάστημα τα φαινόμενα αυτά έχουν εκλείψει, χάρη στα μεγάλα έργα ομβρίων στην πόλη που έχουν δημιουργήσει μια αντιπλημμυρική «ασπίδα» 1.800.000 τ.μ.!
