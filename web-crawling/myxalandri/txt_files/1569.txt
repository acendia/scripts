Title:
Επιτυχημένη η δράση συγκέντρωσης ανθρωπιστικής βοήθειας για την Ουκρανία στο δημαρχείο Χαλανδρίου
Description:
Μεγάλη ήταν η συμμετοχή των πολιτών στη δράση συγκέντρωσης ανθρωπιστικής βοήθειας για την Ουκρανία, που έγινε την Πέμπτη 5 Μαΐου 2022, στο δημαρχείο Χαλανδρίου, με πρωτοβουλία του «Όλοι Μαζί Μπορούμε». Από τις 10:00 το πρωί έως τις 18:00 το απόγευμα, δεκάδες πολίτες προσήλθαν στο δημαρχείο της πόλης για να προσφέρουν, στο μέτρο των δυνατοτήτων τους. Συγκεντρώθηκαν: Φάρμακα ● υγειονομικό υλικό ● κουβέρτες ● υπνόσακοι ● είδη ατομικής υγιεινής ● παιδικές τροφές ● γάλατα ● πάνες ● τρόφιμα μακράς διάρκειας ● είδη κουζίνας και ρούχα (σε καλή κατάσταση, έτοιμα να φορεθούν). «Ο Δήμος και οι πολίτες του Χαλανδρίου εκφράζουμε έμπρακτα την αλληλεγγύη μας σε κάθε πρόσφυγα. Ο Δήμος Χαλανδρίου, στο μέτρο των δυνατοτήτων του, θα φιλοξενήσει, αν χρειαστεί, οικογένειες ή ασυνόδευτα παιδιά από την Ουκρανία, όπως έκανε και με τους Σύρους πρόσφυγες. Ευχαριστούμε τους συμπολίτες μας που στηρίζουν κάθε δράση αλληλεγγύης», υποστήριξε ο δήμαρχος Χαλανδρίου Σίμος Ρούσσος και συμπλήρωσε: «Την ώρα που το αίμα αμάχων χύνεται στην Ουκρανία, είναι όσο ποτέ άλλοτε αναγκαίο να πούμε ένα βροντερό “όχι” στον ιμπεριαλισμό και τον πόλεμο, τη ρωσική εισβολή, τον μιλιταρισμό και τον ναζισμό, τους νατοϊκούς σχεδιασμούς και τη λογική της επιβολής της δύναμης του ισχυρού, στις διεθνείς σχέσεις. Ως Έλληνες, δεν ξεχνάμε την παράνομη εισβολή και Κατοχή επί μισό αιώνα της μισής Κύπρου, τους εκτοπισμούς και τις δολοφονίες αμάχων, τις τουρκικές απειλές υπό την ανοιχτή κάλυψη και τη στήριξη των αμερικανονατοϊκών, δήθεν συμμάχων. Τα συμφέροντα της χώρας μας είναι με την Ειρήνη, στη βάση του σεβασμού του Διεθνούς Δικαίου και των αποφάσεων του ΟΗΕ. Γι’ αυτό καταδικάζουμε ρητά οποιαδήποτε εμπλοκή της Ελλάδας στους πολεμικούς σχεδιασμούς», κατέληξε ο δήμαρχος Χαλανδρίου. Το «παρών» στη δράση έδωσαν επίσης, η αντιπεριφερειάρχης Βόρειου Τομέα, Λουκία Κεφαλογιάννη, καθώς τα είδη που συγκεντρώθηκαν, μεταφέρθηκαν με όχημα της Περιφέρειας Αττικής, ο αντιπεριφερειάρχης Υγείας, Γιάννης Κεχρής και η επικεφαλής της παράταξης «Χαλάνδρι σε Δράση», Κρίστη Αγαπητού.    
