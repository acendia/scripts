Title:
Σύλλογος Πολυδρόσου: Το μισό βήμα..., να ευχηθούμε το κείμενο να μην γίνει προφητικό...!
Description:
Παραθέτουμε άρθρο του κ. Παναγιώτη Α. Πάντου, προέδρου Δ.Σ. του Συλλόγου Πολυδρόσου:&amp;nbsp; Οι 2 φονικότερες καταιγίδες που έχουν πλήξει την Αττική από το 1960. Είναι και οι δυο μήνα Νοέμβριο!&amp;nbsp; 6 Νοεμβρίου 1961, 43 νεκροί. Έχει χαρακτηριστεί ως η «μητέρα των καταιγίδων» με το χαλάζι σε μέγεθος καρυδιού να πέφτει επί 10 συνεχόμενες ώρες. Ο Κηφισός φούσκωσε ξανά και στην οδό Πειραιώς το ύψος του νερού έφτασε τα 2μ ενώ 400 σπίτια κατέρρευσαν. Εκατοντάδες οι οικογένειες που έμειναν άστεγες ενώ περισσότερα από 4.000 σπίτια πλημμύρισαν. 2 Νοεμβρίου 1977, 37 νεκροί. Βροχόπτωση μεγάλης έντασης επί μιάμιση ώρα πλήττει το κέντρο της Αθήνας αλλά και πολλές περιοχές στον Πειραιά που κηρύσσονται σε κατάσταση έκτακτης ανάγκης. Πλημμύρισαν περισσότερα από 1.900 υπόγεια, σπίτια και καταστήματα, 172 οχήματα παρασύρθηκαν ενώ οι καταστροφές στους δρόμους ήταν τεράστιες.&amp;nbsp; Οι 4 φωτογραφίες από την υπερχείλιση της ρεματιάς Πεντέλης-Χαλανδρίου όταν δεν ήταν υπογειοποιημένη στη Λεωφόρο Κηφισίας, 2 Νοεμβρίου 1977 στο ύψος του ΥΓΕΙΑ. Οι καταστροφές αυτές καταγράφηκαν με πληθυσμό πολύ λιγότερο από το μισό του σημερινού στο λεκανοπέδιο, τα βόρεια προάστια με ελάχιστη ανοικοδόμηση και με τους περιβάλλοντες ορεινούς όγκους Υμηττού, Πεντέλης, Πάρνηθας και όρους Αιγάλεω με δασοκάλυψη, που καταστράφηκε διαχρονικά από αλλεπάλληλες πυρκαγιές, πολύ μεγαλύτερη της σημερινής. Οι παρακάτω φωτογραφίες από τις πλημμύρες σε Μαρούσι και Χαλάνδρι στην καρδιά του καλοκαιριού (Ιούλιος 2018) μετά από έντονες βροχοπτώσεις μικρής χρονικής διάρκειας. Κηφισίας δίπλα από τη Wind 26-7-2018 Χαλάνδρι 28-7-2018... Οδός Αγίας Βαρβάρας... Μάνδρα (Χ2) - Μάτι - Μαρούσι - Χαλάνδρι χτύπησαν τη ΚΑΜΠΑΝΑ ΚΙΝΔΥΝΟΥ της ΠΡΟΛΗΨΗΣ ...!!! Ο σύλλογος μας από το καλοκαίρι του 2015 συντονισμένα και σε συνεργασία με άλλους συλλόγους ομόρων περιοχών και άλλων που ασχολούνται με τα ρέματα και τη χρησιμότητα τους, προσπάθησε και προσπαθεί να ευαισθητοποιήσει τον Υπουργό Υποδομών και Μεταφορών, την Περιφερειάρχη Αττικής, τον Αντιπεριφερειάρχη Βορείου Τομέα Αθηνών, τους Δημάρχους Αμαρουσίου, Πεντέλης, Φιλόθεης Ψυχικού, Χαλανδρίου, τον Διευθύνοντα Σύμβουλο ΕΥΔΑΠ, υπηρεσιακούς παράγοντες για το θέμα της ΣΥΝΟΛΙΚΗΣ αντιμετώπισης της αντιπλημμυρικής θωράκισης των γειτονιών των δήμων με ΠΛΗΡΗ και ενιαία έργα δικτύων ομβρίων αλλά κυρίως τη ΣΥΝΟΛΙΚΗ ΚΑΙ ΚΕΝΤΡΙΚΗ ΣΧΕΔΙΑΣΗ ΣΕ ΣΧΕΣΗ όλων των ρεμάτων της ευρύτερης λεκάνης που καταλήγουν στον ΠΟΔΟΝΙΦΤΗ. Διαβάσαμε στον ηλεκτρονικό και έντυπο τύπο, σε σύσκεψη την Παρασκευή 10 Αυγούστου 2018, ο Γενικός Γραμματέας του υπουργείου Υποδομών και Μεταφορών, Γεώργιος Δέδες, και οι υπηρεσίες του υπουργείου με τους εμπλεκόμενους φορείς, την Περιφέρεια Αττικής, τον Δήμο Αμαρουσίου και την ΕΥΔΑΠ αποφάσισαν ότι το υπουργείο Υποδομών και Μεταφορών αναλαμβάνει πλέον τη δημοπράτηση και την κατασκευή του έργου για τη διευθέτηση του ρέματος Σαπφούς. Θετικό βήμα αλλά μισό, χρειάζεται η συνολική αντιμετώπιση όλης της λεκάνης του ΠΟΔΟΝΙΦΤΗ, από τον τελευταίο δρόμο γειτονιάς των Δήμων μέχρι τη συμβολή του ΠΟΔΟΝΙΦΤΗ στον Κηφισό. Η επικρατούσα αντίληψη δεν βοηθά, χαρακτηριστικό παράδειγμα η αντιμετώπιση της Πρόεδρου του ΔΣ του Συλλόγου υπέρ των ρεμάτων ΡΟΗ Χριστίνας Φίλιππα, στη συνεδρίαση του Δημοτικού Συμβουλίου Αμαρουσίου τον περασμένο Ιανουάριο από τον Πρόεδρο του ΔΣ Π. Βραχνό, τον Γ. Γραμματέα του Δήμου Γ. Διδασκάλου και τον Αντιδήμαρχο Τεχνικών Υπηρεσιών Κ. Ρώτα όταν μίλησε για την αναγκαιότητα της συνολικής σχεδίασης περιοχής πλημμυρικής λεκάνης και την αποσπασματικότητα της σχεδίασης και παράνομης κατασκευής έργων με ελλιπείς μελέτες. Την ίδια ή παρόμοια αντιμετώπιση είχαν όσοι μίλησαν για χαμηλότερης προτεραιότητας θέματα όπως πχ, για την εξαίρεση της οδού Ακακιών από την κατασκευή αγωγών ομβρίων Πολυδρόσου ή την ανεφάρμοστη μελέτη ομβρίων του Παραδείσου εξαιτίας της ΑΣΥΝΕΝΝΟΗΣΙΑΣ και ΜΗ ΣΥΝΕΡΓΑΣΙΑΣ των δυο δήμων που διασχίζει και της έντεχνης ΑΠΟΧΗΣ της Περιφέρειας Αττικής να ΣΥΝΤΟΝΙΣΕΙ ως εκ του νομού είναι ΥΠΟΧΡΕΩΜΕΝΗ. Η Αττική Οδός, η οποία διασχίζει τις περιοχές της λεκάνης του ΠΟΔΟΝΙΦΤΗ, από τα μεγαλύτερα και ασφαλέστερα οδικά έργα των τελευταίων δεκαετιών σε ολόκληρη τη χώρα, υψηλότατων προδιαγραφών, παρέχει υψηλή ασφάλεια στους εκατοντάδες χιλιάδες ημερησίους χρήστες της, χωρίς να επηρεάζεται από τα έντονα καιρικά φαινόμενα, την ίδια ώρα που δίπλα της δεκάδες συμπολίτες μας χάνουν τις περιούσιες τους ή κινδυνεύουν οι ζωές τους. Το έργο της Αττικής Οδού μας δείχνει τη κατεύθυνση που πρέπει να κινηθούμε, η εμπειρία, η γνώση και οι τεχνικές δυνατότητες είναι διαθέσιμες… Καλούμε τον Υπουργό Υποδομών και Μεταφορών Χ. Σπίρτζη, τον Πρόεδρο της ΚΕΔΕ και Δήμαρχο Αμαρουσίου Γ. Πατούλη να ολοκληρώσουν το μισό βήμα που έγινε. Το Υπουργείο Υποδομών και Μεταφορών για τα έργα αντιπλημμυρικής προστασίας περιοχών Αμαρουσίου, Πεντέλης, Χαλανδρίου με έγγραφο του από τον Φεβρουάριο 2018 περιγράφει τη σοβαρότητα της κατάστασης το πώς και τι πρέπει να γίνει. Χρειάζεται πολιτική βούληση και χρόνος που ΔΕΝ ΥΠΑΡΧΕΙ. Μας χωρίζουν 57 χρόνια από το 1961, ο χρόνος μετρά αντίστροφα, το στατιστικά αναμενόμενο μέγιστο πλημμυρικό φαινόμενο της 50ετιας δεν έχει συμβεί, με ότι επιπτώσεις μπορεί αυτό να έχει όταν συμβεί σε όλους εμάς τους απλούς πολίτες, μπορεί όμως να είναι και φέτος…!!! Να ευχηθούμε ότι, οι ενέργειες όλων των πολιτικών αρμοδίων θα αντιμετωπίσουν άμεσα το θέμα της ευρύτερης λεκάνης του ΠΟΔΟΝΙΦΤΗ και των γειτονιών μας, για να μη γίνει αυτό το δημοσίευμα προφητικό. Παναγιώτης Α. ΠάντοςΠρόεδρος ΔΣ Συλλόγου Πολυδρόσου &amp;nbsp;
