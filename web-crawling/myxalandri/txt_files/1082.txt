Title:
Χάρης Ρώμας: «Η λασπολογία και η εργαλειοποίηση είναι αδέρφια δίδυμα!»
Description:
Ανακοίνωση - απάντηση του αντιπεριφερειάρχη Πολιτισμού &amp;amp; Αθλητισμού Χάρη Ρώμα σε δημοσιεύματα που κυκλοφορούν στο διαδίκτυο: Η ΛΑΣΠΟΛΟΓΙΑ ΚΑΙ Η ΕΡΓΑΛΕΙΟΠΟΙΗΣΗ ΕΙΝΑΙ ΑΔΕΡΦΙΑ ΔΙΔΥΜΑ! Το Προεδρικό Διάταγμα 85/2022 ΔΕΝ μετατρέπει τους καλλιτέχνες σε κατόχους απολυτηρίου λυκείου. Όσο κι αν βρίσκουν κάποιοι πρόσφορο έδαφος στο θυμικό των καλλιτεχνών και την αντισυστημική τους διάθεση για να κάνουν αντιπολίτευση και μάλιστα προεκλογικά, η αλήθεια πρέπει να λέγεται ατόφια και ξεκάθαρη. Εγώ είμαι καλλιτέχνης επί σαράντα χρόνια. Σαράντα χρόνια συγγραφέας, σκηνοθέτης και ηθοποιός. Και επειδή ο ηθοποιός ποιεί ήθος δεν είναι δυνατόν να μην συνοδεύεται αυτό το ήθος και από την απόλυτη αλήθεια. Οι συνάδελφοί μου (η πλειοψηφία τους τουλάχιστον που δεν είναι ιδεοληπτικοί) γνωρίζουν πόσο πολύ με αφορούν τα δίκαια του κλάδου μας και πόσο έχω συμπαρασταθεί σ΄ αυτά τα δίκαια. ΠΑΝΤΑ! Αυτούς τους συναδέλφους καλώ τώρα να κοιτάξουν την αλήθεια κατάματα πέρα από εύκολους λαϊκισμούς. Για να βρεθεί πραγματική λύση στα πάγια αιτήματα. Υποστηρίζω και υποστήριζα πάντα ότι πρέπει κάποια στιγμή κάτω από τις κατάλληλες διαδικασίες, την θέσπιση πλαισίου και την μετέπειτα νομοθέτηση να επέλθει η πολυπόθητη διαβάθμιση και αναβάθμιση των παραστατικών τεχνών και πρόσφατα επεσήμανα σε όλους τους αρμόδιους (υπουργό πολιτισμού, υπουργό παιδείας, υπουργό εσωτερικών) σε έντονες προσωπικές συζητήσεις μας ότι αφού έπρεπε να ψηφιστεί αυτό το νομοσχέδιο, έτσι κι αλλιώς, για να κατανεμηθούν εκατοντάδες άλλα επαγγέλματα στο κλαδολόγιο-προσοντολόγιο και να διευθετηθούν οι αμοιβές στο δημόσιο αυτού του τύπου των επαγγελματιών σύμφωνα με τα αληθινά προσόντα τους, ΕΙΝΑΙ ΜΙΑΣ ΠΡΩΤΗΣ ΤΑΞΕΩΣ ΕΥΚΑΙΡΙΑ ΓΙΑ ΝΑ ΞΕΚΙΝΗΣΕΙ Η ΔΙΑΔΙΚΑΣΙΑ ΑΝΩΤΑΤΟΠΟΙΗΣΗΣ ΤΩΝ ΠΑΡΑΣΤΑΤΙΚΩΝ ΤΕΧΝΩΝ. Το είπα σε όλους και το ζήτησα σε όλους τους τόνους. Να κάνει δηλαδή αυτή η κυβέρνηση την αρχή για να γίνει αυτό που δεν γινότανε επί δεκαετίες ολόκληρες. Και δεν γινότανε γιατί ήταν πολλά τα αγκάθια. Ένα από αυτά είναι οι ιδιωτικές σχολές (χορού, μουσικής, δραματικής τέχνης) οι οποίες είναι αδύνατον, ακόμα και υπό συνθήκες καινούργιων προδιαγραφών τους, να θεωρηθούν ανωτάτου επιπέδου εφ’ όσον μάλιστα υπάρχουν πολιτικοί χώροι που δεν επιδέχονται τα ιδιωτικά πανεπιστήμια. Ναι, είναι αυτοί οι ίδιοι χώροι που διαδηλώνουν για υποβάθμιση των καλλιτεχνών! Αυτά και άλλα σαν αυτά είπα στην συνεδρίαση του Περιφερειακού Συμβουλίου και χαίρομαι που η άποψή μου έπεισε πολλούς συναδέλφους και υπερψηφίστηκε. Δεν ήθελα με λίγα λόγια να συμμετάσχω εγώ και η παράταξή μου στην εργαλειοποίηση ενός αληθινού προβλήματος. Και αυτό βέβαια, όπως ήταν αναμενόμενο, θεωρήθηκε μιας πρώτης τάξεως ευκαιρία για να με λοιδωρήσουν οι αντιτιθέμενοι κύκλοι εν όψει της υποψηφιότητάς μου για την Δημαρχία του Δήμου Χαλανδρίου στις αυτοδιοικητικές εκλογές τον Οκτώβρη του 2023. Πολλά «χαριτωμένα» γράφτηκαν σε διάφορα site τύπου «ομοούσιος του Μητσοτάκη» τα οποία αντιπαρέρχομαι. Αυτό που δεν αντιπαρέρχομαι είναι ότι προσπάθησαν να μου προσδώσουν τη ρετσινιά ότι αντιτίθεμαι στα συμφέροντα των καλλιτεχνών, αυτά τα συμφέροντα τα οποία επί χρόνια προσπαθώ να υπηρετήσω με ορθολογιστικό τρόπο. Και το αποτέλεσμα αυτής της τακτικής μοιάζει να με δικαιώνει όταν ο πρωθυπουργός δηλώνει ότι θα δημιουργηθούν τρεις διυπουργικές ομάδες εργασίας με την συμμετοχή υπουργών, Γενικών Γραμματέων των Υπουργείων Παιδείας και Πολιτισμού, της Εθνικής Αρχής Ανώτατης Εκπαίδευσης, των διευθυντών των κρατικών σχολών και συμμετοχή καταξιωμένων καλλιτεχνών και από τις τρεις μορφές παραστατικών τεχνών. Και ακόμη με συμμετοχή κλαδικών και σπουδαστικών σωματείων με την δέσμευση έως το 2025 να έχουν επιτευχθεί ΔΗΜΟΣΙΕΣ ΠΑΝΕΠΙΣΤΗΜΙΑΚΟΥ ΕΠΙΠΕΔΟΥ ΣΠΟΥΔΕΣ ΠΑΡΑΣΤΑΤΙΚΩΝ ΤΕΧΝΩΝ. Προχθές στην κοπή πίτας του Σκακιστικού Συλλόγου Χαλανδρίου συναντήθηκα με τον συνάδελφο ηθοποιό Χάρη Μαυρουδή με τον οποίο διατηρώ καλές σχέσεις παρ’ ότι είναι Αντιδήμαρχος Αθλητισμού στην παρούσα διοίκηση του Δήμου Χαλανδρίου και φυσικά στις επόμενες εκλογές θα είμαστε σε αντίπαλα στρατόπεδα. Μου είπε λοιπόν ο Χάρης ότι πρέπει όσο εντείνεται ο προεκλογικός αγώνας να προσπαθήσουμε και από τις δύο μεριές να μην ειπωθούν πράγματα που θα τραυματίσουν ανεπανόρθωτα τις σχέσεις μας και θα κάνουν πολύ δύσκολη την επομένη των εκλογών. Στα λόγια καλά μου τα είπε αλλά στην πράξη η παράταξή του κυκλοφορεί μέσω κάποιων φερέφωνων του Δημάρχου απρεπείς αναρτήσεις που αναγράφουν ότι επέλεξα να στηρίξω το κόμμα μου έναντι των συναδέλφων μου. Δεν ξέρω ποιο κόμμα εννοούν γιατί εμένα κόμμα μου είναι μόνο το ίδιο το Χαλάνδρι. Μου είναι ωστόσο, απόλυτα κατανοητό ότι κριτικάρουν τη διαφωνία που είχα στο περιφερειακό συμβούλιο με την προσφιλή τους παράταξη «ΔΥΝΑΜΗ ΖΩΗΣ» της οποίας ηγείται η κυρία Ρένα Δούρου. Έχω αντιληφθεί τη μεγάλη ανησυχία αυτής της περιφερειακής παράταξης, προστάτιδας της τωρινής διοίκησης του Δήμου Χαλανδρίου, για την πιθανότητα να αλλάξει ηγεσία ο Δήμος και να περιέλθει στα χέρια μου. Αφού πω ότι την πιθανότητα μπορούν να την κάνουν βεβαιότητα για να συνηθίζουν, θα απευθυνθώ στα τρολ του Δημάρχου που τολμάνε να γράφουν ότι με λεφτά της Περιφέρειας κάνω προεκλογική εκστρατεία, εγκρίνοντας παραστάσεις Καραγκιόζη για σχολεία του Χαλανδρίου και παρουσιάζοντάς τες, μάλιστα, ο ίδιος ως κονφερασιέ. Ενημερώνω ότι το πρόγραμμα των παραστάσεων σε σχολεία αφορά πολλούς Δήμους της Αττικής όπως και άλλα προγράμματα που έχουμε προτείνει, εγκρίνει και υλοποιήσει πάρα πολλές φορές στο παρελθόν. Στις περισσότερες εκδηλώσεις άλλωστε προσπαθώ να παρευρίσκομαι και να τονίζω τη μεγάλη στήριξη της Περιφέρειας Αττικής καθώς θεωρούμε ότι ο Πολιτισμός είναι η ραχοκοκαλιά μιας υγιούς κοινωνίας! Να μην ξεχνάμε πόσα προσέφερε η τωρινή Διοίκηση στον κλάδο αυτό, στις Τέχνες και στα Γράμματα, εν μέσω μάλιστα πανδημίας. Πόσα τόλμησε και για πόσα χειροκροτήθηκε! Στο Φεστιβάλ της Περιφέρειας Αττικής, στο Αττικό Άλσος από τις 55 εκδηλώσεις που παρουσιάσαμε (θεατρικές παραστάσεις και συναυλίες) το καλοκαίρι του 2022, στις 45 κατάφερα να είμαι εκεί για να προλογίσω και να τιμήσω τους καλλιτέχνες αλλά και τους εργαζόμενους στον Πολιτισμό, πράγμα το οποίο αντιμετωπίσθηκε από το κοινό με ενθουσιασμό. Και φυσικά, δεν το έπραξα για να εξασφαλίσω ψήφους Χαλανδραίων, εφόσον στις εκδηλώσεις συνέρρεαν θεατές από όλες τις γειτονιές της Αττικής. Η παρουσία του Αντιπεριφερειάρχη στις εκδηλώσεις αυτές αποτελεί μέρος του ρόλου και των καθηκόντων του, καθήκοντα που όσο κι αν στενοχωρεί κάποιους, τελώ με συνέπεια και ήθος. Να αναφέρω εδώ ότι ο μεγαλύτερος οδηγός διασκέδασης και ψυχαγωγίας της Αθήνας, το «Αθηνόραμα» έγραψε «…πλήρης αναβάθμιση του πολιτιστικού προϊόντος από την Περιφέρεια Αττικής». Αλλά γιατί να ενδιαφέρονται επί της ουσίας για το πολιτιστικό προϊόν οι εντεταλμένοι νάνοι (ως προς το ηθικό ανάστημα) που έχουν εντολή να αποδομήσουν το έργο, την προσωπικότητα και την ιστορία του Αντιπεριφερειάρχη Πολιτισμού, σκεπτόμενοι ότι δε θα έχουν πλέον δουλειά όταν θα χάσει το θρόνο ο ανεκδιήγητος.  
