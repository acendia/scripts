Title:
Πραγματοποιήθηκε η συνάντηση Φορέων Αλληλεγγύης του Χαλανδρίου
Description:
Συνάντηση εκπροσώπων συλλογικών φορέων του Χαλανδρίου πραγματοποιήθηκε την Τετάρτη 6 Δεκεμβρίου 2017 με την ευκαιρία της διεθνούς ημέρας εθελοντισμού (5 Δεκεμβρίου) στην αίθουσα του δημοτικού συμβουλίου. Κατά τη συνάντηση αντηλλάγησαν πληροφορίες σχετικά με δράσεις αλληλεγγύης που αναπτύσσει κάθε φορέας, αλλά και για τη μεταξύ τους συνεργασία και αλληλοϋποστήριξη. Παρών ήταν και ο δήμαρχος Χαλανδρίου Σίμος Ρούσσος, ο οποίος αναφέρθηκε στις προσπάθειες της δημοτικής αρχής “ώστε να μη μείνει κανένας συνάνθρωπός μας χωρίς υποστήριξη”. Συγκεκριμένα μίλησε για τις μειώσεις έως μηδενισμό των δημοτικών τελών (ανάλογα με το οικογενειακό εισόδημα), τα οικονομικά βοηθήματα (που το 2018 θα ανέλθουν σε 100.000 ευρώ), τη χρηματοδότηση του Κοινωνικού Παντοπωλείου (με 200.000 το 2018), την εξυπηρέτηση κοινωνικών ομάδων όπως οι ρομά, που μέχρι πριν από λίγον καιρό ήσαν σχεδόν αποκλεισμένοι από τις κοινωνικές υπηρεσίες του δήμου, τη διανομή τροφίμων (ΤΕΒΑ), την εξυπηρέτηση των δικαιούχων ΚΕΑ κ.λπ. Ιδιαίτερη αναφορά έγινε στη Δομή Παροχής Βασικών Αγαθών (Κοινωνικό Παντοπωλείο - Φαρμακείο - Συσσίτιο) του δήμου Χαλανδρίου, που από το 2013 έχει εξυπηρετήσει περισσότερα από 2.744 άτομα. Το 75% από τα άτομα αυτά έχουν εισόδημα χαμηλότερο των 4.000 ευρώ το χρόνο. Όπως είπε ο πρόεδρος της Εταιρίας Περιφερειακής Ανάπτυξης και Ψυχικής Υγείας (ΕΠΑΨΥ) Παναγιώτης Χονδρός, η δομή αυτή αντιμετωπίζει την «κοινωνική οδύνη», που σχετίζεται με την ανεργία και τα συνακόλουθά της προβλήματα υγείας (σωματικής και ψυχικής), μάθησης και συμπεριφοράς. Ο εκπρόσωπος του Φιλόπτωχου Ταμείου της Αρχιεπισκοπής Αθηνών Παναγιώτης Γεωργακόπουλος (υπεύθυνος για το Φαρμακείο της δομής) τόνισε ότι πολλές φορές το φάρμακο είναι αφορμή για να αναφερθούν άλλα σοβαρά προβλήματα και να γίνουν οι κατάλληλες διασυνδέσεις ή παραπομπές για την αντιμετώπισή τους. Οι εκπρόσωποι των συλλογικών φορέων αναφέρθηκαν σε δράσεις συλλογής τροφίμων, προσφορά εθελοντικής εργασίας, συμμετοχή σε δράσεις ευαισθητοποίησης, εκπαίδευσης και πολιτισμού, αλλά και συμβολή σε κάθε πρόγραμμα ανακούφισης πολιτών που δοκιμάζονται με διάφορους τρόπους. Καταλήγοντας ο δήμαρχος Χαλανδρίου Σίμος Ρούσσος επιβεβαίωσε τη σημασία της επικοινωνίας και της σταθερής επαφής τόσο μεταξύ των φορέων όσο και με τον δήμο και έκανε ανοιχτό κάλεσμα σε όλους τους φορείς να δημοσιοποιήσουν τις δράσεις και τις προτάσεις τους είτε μέσω της ιστοσελίδας του δήμου είτε μέσω του εντύπου το οποίο εκδίδεται από τον δήμο. Οι εκπρόσωποι των φορέων συμφώνησαν στην ανάγκη να αναλάβουν πρωτοβουλία για κοινή δράση προς όφελος των πληττόμενων συμπολιτών μας. Αρκετοί από τους συμμετέχοντες ζήτησαν η συνάντηση να επαναληφθεί σε ημέρα και ώρα που να διευκολύνει περισσότερους εκπροσώπους των συλλόγων να συμμετάσχουν. Η δημοτική σύμβουλος Ευγενία Κατούφα επεσήμανε τη χρησιμότητα της λειτουργίας του Δικτύου Φορέων Αλληλεγγύης και υπενθύμισε ότι όλοι οι φορείς μπορούν να χρησιμοποιούν την ηλεκτρονική διεύθυνση του δικτύου (diktyoforal@halandri.gr) για καλύτερη επικοινωνία και ενδυνάμωση των σχέσεων και των δράσεων. Στη συνάντηση έλαβαν μέρος εκπρόσωποι των εξής φορέων: ΠΕΓΚΑΠ, Ανθρώπινοι Άνθρωποι, Σώμα Ελληνικού Οδηγισμού, Ένωση Παλαιών Προσκόπων, Μαζί να τα Φάμε, Ινστιτούτο Οδικής Ασφάλειας Πάνος Μυλωνάς, ΦΛΥΟΝ, Εμπορικός Σύλλογος Χαλανδρίου ΦΛΥΑ, Σώμα Εθελοντών, Οικοτροφεία χρονίως ψυχικώς πασχόντων (Πεντέλης, Παλλήνης), Σκακιστικός Όμιλος Χαλανδρίου,Wice Greece και Inner Wheel. Ο κ. Αθανάσιος Υφαντόπουλος μίλησε και για δράσεις αλληλεγγύης του Μορφωτικού και επιστημονικού συλλόγου ΑΡΓΩ.&amp;nbsp;&amp;nbsp; &amp;nbsp;
