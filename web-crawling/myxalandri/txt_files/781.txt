Title:
Δήμος Χαλανδρίου: 19η Μαΐου - Τιμούμε τους Έλληνες του Πόντου και στηρίζουμε τη διεθνή αναγνώριση της γενοκτον
Description:
Ανακοίνωση εξέδωσε ο Δήμος Χαλανδρίου με αφορμή την 19η Μαΐου - Ημέρα Μνήμης της Γενοκτονίας των Ελλήνων του Πόντου: Η 19η Μαΐου είναι ημέρα μνήμης και τιμής για τους χιλιάδες Έλληνες του Πόντου που πλήρωσαν με τη ζωή τους, με ανείπωτα βασανιστήρια, με αγχόνες, με καταναγκαστική, μέχρι φυσικής εξόντωσης, εργασία στα αμελέ ταμπουρού και με προσφυγιά την τουρκική επιχείρηση εθνοκάθαρσης των αρχών του 20ου αιώνα. Από την έναρξης της τουρκικής επιχείρησης εθνοκάθαρσης στις αρχές του προηγούμενου αιώνα έως τον Μάρτιο του 1924, 353.000 Έλληνες του Πόντου έχασαν τη ζωή τους. 190.000 Πόντιοι έφτασαν στην Ελλάδα, μετά την Ανταλλαγή των πληθυσμών, για να βρεθούν αντιμέτωποι, εδώ στη μητέρα- πατρίδα, με λοιμοκαθαρτήρια, πείνα, αρρώστιες, καχυποψία και απόρριψη. Ακόμη και τουρκόσπορους τους αποκαλούσαν οι δυνάμεις που συνέβαλαν με την αδιαφορία και τους τυχοδιωκτισμούς τους στον ξεριζωμό τους. 104 χρόνια μετά θυμόμαστε και τιμούμε τους Έλληνες του Πόντου και της Ανατολής. Με την «προίκα» που έφεραν από τη Σαμψούντα, την Τραπεζούντα, τη Σινώπη, την Αμάσεια, τα Κοτύωρα, την Κερασούντα, την Αργυρούπολη, τη Σάντα, την Κρώμνη, τα Σούρμενα, την Οινόη, κατάφεραν όχι μόνο να ριζώσουν στη νέα πατρίδα, αλλά και να συμβάλουν αποφασιστικά στη διαμόρφωση της σύγχρονης ελληνικής ταυτότητας, με τη δημιουργικότητά τους, τα ήθη, τα έθιμα, τον πολιτισμό τους και τη συμμετοχή τους σε κάθε απελευθερωτικό και κοινωνικό αγώνα. Σήμερα, που η ιδέα της φιλίας και της ειρηνικής συνύπαρξη των λαών δείχνει να υποχωρεί, η διεθνής αναγνώριση της γενοκτονίας των Ποντίων και των Αρμενίων και η καταδίκη των πολιτικών εθνοκάθαρσης των πληθυσμών της Ανατολής στις αρχές του προηγούμενου αιώνα αποκτούν ιδιαίτερη σημασία σήμερα. Ο Δήμος Χαλανδρίου κρατά ζωντανή την ιστορική μνήμη και συμμετέχει στη συλλογική προσπάθεια να επιτευχθεί η διεθνής αναγνώριση της γενοκτονίας των Ελλήνων του Πόντου.  
