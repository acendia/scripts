Title:
Σύμφωνο Συνεργασίας μεταξύ του Δήμου Χαλανδρίου και του Οργανισμού “Το Χαμόγελο του Παιδιού”
Description:
Ο δήμαρχος Χαλανδρίου, Σίμος Ρούσσος, πραγματοποίησε την Πέμπτη 20 Ιανουαρίου 2022, επίσκεψη, από κοινού με τον αντιδήμαρχο Κοινωνικής Πολίτης κ. Κώστα Ευθυμίου και τους συνεργάτες του, στο Πανελλήνιο Συντονιστικό Επιχειρησιακό Κέντρο Άμεσης Κοινωνικής και Ιατρικής Επέμβασης, «ΑΝΔΡΕΑΣ ΓΙΑΝΝΟΠΟΥΛΟΣ» του Οργανισμού «Το Χαμόγελο του Παιδιού» στην Αγ. Παρασκευή. Τον δήμαρχο Χαλανδρίου υποδέχθηκε ο πρόεδρος του Οργανισμού «Το Χαμόγελο του Παιδιού» κ. Κώστας Γιαννόπουλος, παρουσία των συντονιστών των επιμέρους τμημάτων και συγκεκριμένα του Επιχειρησιακού Κέντρου για τα Εξαφανισμένα και τα Παιδιά θύματα Εκμετάλλευσης, του Ιατρικού Τμήματος και των Κοινωνικών Υπηρεσιών του Οργανισμού. Κατά τη διάρκεια της συνάντησης ο δήμαρχος είχε την ευκαιρία να ξεναγηθεί στους χώρους του Πανελλήνιου Επιχειρησιακού Κέντρου του Οργανισμού όπου και λειτουργεί το σύνολο των ιατρικών και επιστημονικών υπηρεσιών για την άμεση και αποτελεσματική υποστήριξη κάθε παιδιού σε ανάγκη ή κίνδυνο, καθώς και να ενημερωθεί ενδελεχώς για αυτές. Στο πλαίσιο της συζήτησης, οριστικοποιήθηκε η υπογραφή Συμφώνου Συνεργασίας στο άμεσο μέλλον με σκοπό την έναρξη μιας συστηματικής και ουσιαστικής συνεργασίας μεταξύ των δύο πλευρών, με στόχο την υλοποίηση από κοινού δράσεων για τη στήριξη των παιδιών, των οικογενειών και των ευάλωτων κοινωνικών ομάδων που έχουν ανάγκη ή βρίσκονται σε κίνδυνο. Ο κ. Ρούσσος ευχαρίστησε για τη φιλοξενία και συνεχάρη, τόσο τον κ. Γιαννόπουλο προσωπικά, όσο και τους εργαζομένους του Οργανισμού πανελλαδικά για τον καθημερινό αγώνα που δίνουν στην «πρώτη γραμμή» της παιδικής προστασίας και ευημερίας, δηλώνοντας συμπαραστάτης στο εξειδικευμένο έργο του Οργανισμού: «Οι πληροφορίες που μας δώσατε αντικατοπτρίζουν το μεγάλο έργο ζωής που επιτελείτε. Είμαστε ευτυχείς που γειτονεύουμε ως Δήμος, με ένα τέτοιο σημείο αναφοράς και θα πρέπει να δούμε και να συνεργαστούμε όσο πιο αποδοτικά μπορούμε για το καλό της πόλης μας, των παιδιών και των ανθρώπων της σε μια τόσο δύσκολη συγκυρία. Τέτοιες πρωτοβουλίες είναι και δύσκολές και σπάνιες αλλά δείχνουν ένα δρόμο. Πιστεύω ότι θα πορευτούμε μαζί αυτό το δρόμο. Με τη σειρά του ο κ. Γιαννόπουλος αναφέρθηκε στο όραμα του μικρού ιδρυτή του «Χαμόγελου», του Ανδρέα, το οποίο σήμερα μετράει 26 χρόνια αδιάκοπης προσφοράς δίπλα σε κάθε ευάλωτο παιδί και οικογένεια, χάρη στην ένωση των υγιών δυνάμεων της χώρας, τονίζοντας: «Όταν οργανώνεται καλύτερα μία προσπάθεια κι ενώνονται δυνάμεις, πάντα υπάρχει καλύτερο αποτέλεσμα. Ευχαριστούμε τον Δήμο Χαλανδρίου για την αναγνώριση και έμπρακτη υποστήριξη του έργου μας. “Το Χαμόγελο του Παιδιού” ως εθελοντικός οργανισμός θέλει να ενισχύσει τις δυνατότητες του Δήμου μέσω των εξειδικευμένων δράσεών του. 26 χρόνια πριν ο γιος μου, ο Ανδρέας με έβαλε σε αυτή τη διαδικασία μέσω του ημερολογίου του, το οποίο τελείωνε με τη φράση “Αν ενωθούμε όλοι θα τα καταφέρουμε”. Με την επισημοποίηση αυτής της ουσιαστικής συνεργασίας με τον Δήμο, και τον δήμαρχο κ. Ρούσσο, κάνουμε πράξη την επιθυμία ενός παιδιού, για το οποίο είμαι περήφανος, τόσο ως πατέρας, όσο και ως άνθρωπος. Γνωρίζοντας τα θέματα που απασχολούν τον Δήμο θα είναι τιμή μας να συνεργαστούμε πιο στενά και μεθοδικά, σχεδιάζοντας δράσεις που θα έχουν απτά αποτελέσματα στη ζωή των παιδιών και των οικογενειών τους».  
