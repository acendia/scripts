Title:
Η ένταξη του “Πεύκου Πολίτη” στο Σχέδιο Πόλης στην τηλεδιάσκεψη Πατούλη - Ρούσσου
Description:
Ευρεία τηλεδιάσκεψη του δημάρχου Χαλανδρίου Σίμου Ρούσσου και του περιφερειάρχη Αττικής Γιώργου Πατούλη, με τη συμμετοχή υπηρεσιακών παραγόντων της Περιφέρειας Αττικής και του Δήμου Χαλανδρίου, πραγματοποιήθηκε την Παρασκευή 27 Νοεμβρίου 2020, με αντικείμενο την άρση του αδιεξόδου που έχει ανακύψει στη διαδικασία ένταξης της πολύπαθης περιοχής «Πεύκο Πολίτη» στο Σχέδιο Πόλης. Κατά τη διάρκεια της τηλεδιάσκεψης εκφράστηκε η πρόθεση όλων των συμμετεχόντων να συνδράμουν ώστε να δοθεί μια λύση σε ένα πρόβλημα που παραμένει άλυτο επί σχεδόν μισό αιώνα, κρατώντας δέσμιους χιλιάδες ιδιοκτήτες που δεν μπορούν να αξιοποιήσουν τις περιουσίες τους, αλλά και τον Δήμο Χαλανδρίου που δεν δύναται να αξιοποιήσει τον κοινόχρηστο χώρο των 30 στρεμμάτων που του έχει παραχωρηθεί από το Υπουργείο Οικονομικών στην περιοχή του Νομισματοκοπείου, και βέβαια να παρέμβει στην περιοχή με τα αναγκαία έργα υποδομών (ασφαλτοστρώσεις, όμβρια κ.λπ.). Κατά τη διάρκεια της τηλεδιάσκεψης οι υπηρεσιακοί παράγοντες συμφώνησαν σε ένα σχέδιο δράσης για την άρση του σημερινού αδιεξόδου, ώστε να προχωρήσει η διαδικασία έγκρισης της Πολεοδομικής Μελέτης που συνέταξε ο Δήμος Χαλανδρίου το 2018 και να ανοίξει ο δρόμος για την ένταξη της περιοχής στο Σχέδιο Πόλης. Σε επίπεδο πολιτικής ηγεσίας, ο περιφερειάρχης Αττικής Γιώργος Πατούλης εξέφρασε τη βούλησή του να προχωρήσουν οι διαδικασίες, τονίζοντας την ανάγκη συνεργασίας Α’ και Β’ βαθμού Αυτοδιοίκησης στην επίλυση τέτοιων θεμάτων που χρονίζουν λόγω των γραφειοκρατικών διαδικασιών του Ελληνικού Δημοσίου. Ο δήμαρχος Χαλανδρίου Σίμος Ρούσσος από την πλευρά του ευχαρίστησε τον κ. Πατούλη για την πρωτοβουλία που ανέλαβε και για τη διάθεση να συμβάλει στη άρση του αδιεξόδου και τόνισε την ανάγκη το χρονίζον πρόβλημα της ένταξης της περιοχής «Πεύκο Πολίτη» να οδηγηθεί σε μια αίσια έκβαση, για να αποκατασταθεί μια αδικία δεκαετιών σε βάρος των πολιτών και να μπορέσει ο Δήμος να βάλει την περιοχή σε αναπτυξιακή τροχιά προς όφελος της πόλης. Σημειώνεται ότι στην τηλεδιάσκεψη συμμετείχαν επίσης ο εντεταλμένος περιφερειακός σύμβουλος για θέματα της Δ/νσης Χωρικού Σχεδιασμού κ. Θανάσης Κατσιγιάννης, η αντιδήμαρχος Τεχνικών Υπηρεσιών κ. Έλενα Χριστούλη και σε επίπεδο υπηρεσιακών παραγόντων η δ/ντρια της Δ/νσης Περιβάλλοντος &amp;amp; Χωροταξικού Σχεδιασμού της Περιφέρειας Αττικής κ. Ευαγγελία Μικράκη, ο μελετητής που συνέταξε την Πολεοδομική Μελέτη κ. Γιάννης Δημητρακόπουλος, η προϊσταμένη του τμήματος Σχεδίου Πόλης του Δήμου Χαλανδρίου κ. Χάιδω Μπαζάκα, το στέλεχος του τμήματος κ. Γεωργία Παπαδοπούλου και η επιστημονική συνεργάτης του δημάρχου Χαλανδρίου κ. Φερενίκη Βαταβάλη. Διαβάστε σχετικά: Τροχοπέδη οι υπηρεσίες της Περιφέρειας Αττικής στην ένταξη της περιοχής “Πεύκο Πολίτη” στο Σχέδιο Πόλης  
