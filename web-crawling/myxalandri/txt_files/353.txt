Title:
Αντίσταση στη λήθη το ντοκιμαντέρ “Μικρασία 100 χρόνια μετά” του Δήμου Χαλανδρίου
Description:
Στην κατάμεστη αίθουσα του κινηματογράφου «Αθηνά» ζωντάνεψαν, το βράδυ της Πέμπτης 12 Ιανουαρίου, μνήμες από την ιστορία των Μικρασιατών του Χαλανδρίου, στην πρώτη προβολή του ντοκιμαντέρ «Μικρασία 100 χρόνια μετά», που δημιούργησε ο Δήμος Χαλανδρίου για το έτος Προσφυγικού Ελληνισμού 1922-2022. Οι παριστάμενες/οι θυμήθηκαν, συγκινήθηκαν, ταξίδεψαν από την κοσμοπολίτικη Σμύρνη, το Μελί, τα Βουρλά, τα Αλάτσατα, τη Μερσίνα, την Προύσα, την Κωνσταντινούπολη ...στις παράγκες του Συνοικισμού και γνώρισαν ένα κεφάλαιο της ιστορίας της πόλης που παρέμενε πλημμελώς φωτισμένο επί δεκαετίες. Την εκδήλωση άνοιξε ο πρώην πρόεδρος του Συλλόγου Μικρασιατών Κωνσταντινουπολιτών «Ρίζες» Νίκος Καραμπουρνιώτης, ο οποίος μίλησε για το σκεπτικό πίσω από την απόφαση δημιουργίας ενός ντοκιμαντέρ: «Στην επικοινωνία που είχαμε με τον δήμαρχο Σίμο Ρούσσο και τον αντιδήμαρχο Πολιτισμού Σέργιο Γκάκα, στηρίξαμε την άποψη να γίνει ένα ντοκιμαντέρ παρά μια απλή γιορτή πανηγυρικού χαρακτήρα. Θέλαμε μετά κι από 300 χρόνια, οι άνθρωποι που θα μένουν στο Χαλάνδρι, να γνωρίζουν την ιστορία της πόλης. Αυτό το ντοκιμαντέρ είναι ένα “όπλο” απέναντι στη λήθη». «Σηματοδοτήσαμε την προσπάθεια αποκατάστασης της ιστορικής μνήμης της πόλης» Την ανάγκη αποκατάστασης της ιστορικής μνήμης της πόλης, που ήταν η κινητήριος δύναμη δημιουργίας του ντοκιμαντέρ, υπογράμμισε στην παρέμβασή του ο δήμαρχος Χαλανδρίου Σίμος Ρούσσος: «Η επιλογή που κάναμε ως Δημοτικό Συμβούλιο για τη δημιουργία του ντοκιμαντέρ έγινε με απόλυτη συνείδηση ότι αυτή η χρονιά για όλους εμάς σηματοδοτεί κάτι πολύ περισσότερο από μια επέτειο. Πήραμε την απόφαση να υψώσουμε στο δημαρχείο στης πόλης, από την πρώτη ημέρα του 2022, τη σημαία του έτους Προσφυγικού Ελληνισμού, γιατί θέλαμε να σηματοδοτήσουμε την προσπάθεια αποκατάστασης της ιστορικής μνήμης της πόλης. »Νομίζω ότι το κλείσιμο της χρονιάς, με τη συμβολική αλλά πολύ ουσιαστική παρουσίαση του ντοκιμαντέρ, υπηρετεί ακριβώς αυτό το σκοπό. Αφενός να αποτίσουμε φόρο τιμής, τον οφειλόμενο φόρο τιμής σε ένα μεγάλο κομμάτι της κοινωνίας του Χαλανδρίου, στους ανθρώπους που ήρθαν εδώ και οι οποίοι με τα χέρια τους και την ψυχή τους έφτιαξαν ξανά τη ζωή τους και έδωσαν και έναν διαφορετικό χαρακτήρα στην πόλη. Και αυτό κυρίως γιατί έφεραν μαζί τους, όχι απλώς ήθη και έθιμα, αλλά και ένα διαφορετικό ήθος που προκύπτει από τη συνύπαρξη με διαφορετικούς πολιτισμούς, από την ανεκτικότητα, από την αλληλεγγύη, το οποίο επέτρεψε σε αυτό τον κόσμο να ξαναστήσει τη ζωή του, σε πολύ δύσκολα χρόνια, και το οποίο έχουμε πολύ ανάγκη σήμερα. Σήμερα λοιπόν που η ιστορική μνήμη διαγράφεται ή γίνεται προσπάθεια να ξαναγραφτεί η ιστορία, που έχει γίνει πολύ επίπονη πλέον η προσπάθεια συνύπαρξης διαφορετικών ανθρώπων, διαφορετικών ιδεολογιών, που έχουμε ακόμα μεγαλύτερη ανάγκη από αυτό το ήθος της αλληλεγγύης, πιστεύω, ότι αυτή η καταγραφή -όχι μόνο το υλικό που παρουσιάζεται στο ντοκιμαντέρ αλλά το σύνολο των μαρτυριών που συγκεντρώθηκαν- μας δίνει ελπίδα και δύναμη... και ίσως κάτι να αφήσει στα παιδιά μας που το έχουνε πάρα πολύ ανάγκη», σημείωσε ο δήμαρχος Χαλανδρίου. «Βαριά η ευθύνη για το παρελθόν μας» Από την πλευρά του, ο σκηνοθέτης του ντοκιμαντέρ Αντώνης Τσάβαλος υπογράμμισε ότι «έχουμε όλοι ανεξαιρέτως βαριά ευθύνη για το παρελθόν μας και θα πρέπει να την συναισθανόμαστε και να την μεταβιβάζουμε, στην ακεραιότητά της, στους επόμενους. Φέτος που ήταν το έτος Προσφυγικού Ελληνισμού ίσως θα έπρεπε να βροντοφωνάξουμε ακόμα περισσότερο για αυτή την ευθύνη. Έγιναν βέβαια κατά τόπους πράγματα, και μεταξύ αυτών είχε πρωταγωνιστικό λόγο ο Δήμος Χαλανδρίου, που μας έκανε να αισθανθούμε ότι και νιώθει και αποτελεί μέρος της ιστορίας της Ελλάδας και της Μικρασίας». Στην πρώτη προβολή του ντοκιμαντέρ παρέστησαν επίσης οι αντιδήμαρχοι Σέργιος Γκάκας, Δημήτρης Χριστουλάκης, Κώστας Ευθυμίου, Έλενα Χριστούλη και Χάρης Μαυρουδής, ο τέως δήμαρχος Χαλανδρίου Γιώργος Κουράσης, ο επικεφαλής της παράταξης «Χαλάνδρι Ορίζοντας 2023» Μάνος Κρανίδης, ο πρόεδρος του Δημοτικού Συμβουλίου Γιάννης Λαδόπουλος, ο πρώην πρόεδρος του Δ.Σ. Γεράσιμος Λυμπεράτος, δημοτικοί σύμβουλοι, ο βουλευτής του ΣΥΡΙΖΑ Πάνος Σκουρλέτης και ο αντιπεριφερειάρχης Πολιτισμού Χάρης Ρώμας. Το ντοκιμαντέρ θα ...ταξιδέψει σε όλα τα σχολεία και τους συλλόγους της πόλης, προκειμένου να έρθουν όλες/οι σε επαφή με ένα πολύ σημαντικό κομμάτι της ιστορίας του Χαλανδρίου.  
