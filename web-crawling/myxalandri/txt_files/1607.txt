Title:
Το Κοινωνικό Παντοπωλείο Χαλανδρίου ...έστρωσε πασχαλινό τραπέζι
Description:
Το Κοινωνικό Παντοπωλείο - Συσσίτιο παραμένει σταθερά στο πλευρό περίπου 1.200 εξυπηρετούμενων, φροντίζοντας να καλύπτει τις ανάγκες τους, χάρη στη σταθερή ενίσχυση που λαμβάνει από τον Δήμο Χαλανδρίου αλλά και στον διαρκώς αυξανόμενο αριθμό χορηγιών. Στις έξτρα διανομές αγαθών που έχουν γίνει από τις αρχές Απριλίου, προστέθηκε η πασχαλινή διανομή, την Μ. Τρίτη και την Μ. Τετάρτη, προκειμένου όλοι οι εξυπηρετούμενοι να λάβουν τα απαραίτητα για ένα γιορτινό τραπέζι και να εισπράξουν την περίσσια αγάπη από όλους όσοι πρόσφεραν γενναιόδωρα. Διανεμήθηκαν νωπά κρέατα, τυριά, αναψυκτικά, τσουρέκια, σοκολατένια αυγά, κουλούρια και βέβαια λαμπάδες. Η δράση, όπως και όλες οι προηγούμενες βέβαια, ενισχύθηκαν χάρη στις δεκάδες, πλέον, χορηγίες εταιρειών, τοπικών επιχειρήσεων, φορέων, μη κυβερνητικών οργανώσεων, σχολείων, συλλόγων γονέων αλλά και των εκατοντάδων συμπολιτών μας. «Είναι παρήγορο που οι δυσκολίες των νοικοκυριών, λόγω της ενεργειακής κρίσης, δεν έχουν κάμψει την ανάγκη τους για προσφορά και αλληλεγγύη. Είναι παρήγορο που το έργο του Κοινωνικού Παντοπωλείου Χαλανδρίου κερδίζει αναγνώριση και όλο και μεγαλύτερη υποστήριξη από εταιρείες, τοπικές επιχειρήσεις, συλλόγους και φορείς. Μας γεμίζει αισιοδοξία που την προσπάθειά μας την έχουν αγκαλιάσει με αγάπη γονείς, μαθητές και εκπαιδευτικοί των σχολείων της πόλης μας. Όσο η καταπολέμηση της φτώχειας δεν αποτελεί κεντρική πολιτική και προτεραιότητα της ελληνικής Πολιτείας, η αλληλεγγύη είναι το όπλο μας! Ένα μεγάλο “ευχαριστώ” στους εργαζόμενους του Παντοπωλείου που κοπιάζουν καθημερινά για το καλύτερο, ένα μεγάλο “ευχαριστώ” σε όλους όσοι, με τον έναν ή τον άλλον τρόπο, στηρίζουν το έργο της Δομής», σημείωσε ο αντιδήμαρχος Κοινωνικής Πολιτικής Κώστας Ευθυμίου. Δίπλα σε όλους όσοι προσέφεραν επώνυμα στο Κοινωνικό Παντοπωλείο θα πρέπει να προστεθούν και δεκάδες άλλοι, απλοί πολίτες αλλά και επαγγελματίες -όπως η παιδοδοντίατρος που φροντίζει σταθερά τα παιδιά των εξυπηρετούμενων- οι οποίοι επέλεξαν να διατηρήσουν την ανωνυμία τους.
