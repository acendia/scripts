Title:
Εκλογές ΠΑΣΟΚ, υπάρχει λόγος;
Description:
Μπαίνουμε λοιπόν σε εποχή Συνεδρίων και αν και βλέπουμε μια απομάκρυνση ταυτόχρονα και δυσπιστία της Κοινωνίας για τα κόμματα, στις τοπικές κοινωνίες ανιχνεύουμε κάποιους ανθρώπους που παραμένουν συνεπείς μαχητές, ένθερμοι υποστηρικτές και στρατιώτες, αν και γνωρίζουμε ότι αφιέρωσαν ήδη πολύ χρόνο, έχασαν πολλές ευκαιρίες στην ζωή τους, αλλά ποτέ δεν κέρδισαν τίποτα.   Μία τέτοια περίπτωση είναι η Αφροδίτη Βερροπούλου, Σύμβουλος Επιχειρήσεων με πολλά χρόνια στους Συλλόγους Γονέων και μέλος του Δ.Σ. της Ανώτατης Γενικής Συνομοσπονδίας Γονέων Ελλάδος, εκπρόσωπος του Γονεϊκού κινήματος στο Ευρωπαϊκό Συνδικάτο των Γονέων στην Ε.Ε. (PES), για δύο δεκαετίες περίπου αιρετό μέλος της Νομαρχιακής Επιτροπής Β2 με θεματικό αντικείμενο την παιδεία, την εκπαίδευση και την κοινωνική πολιτική, ενώ εργάστηκε εθελοντικά με σημαντικούς υπουργούς και βουλευτές, για την διαμόρφωση και επιμέλεια σχεδίων νόμων και συμμετέχει και στο Δίκτυο για την Μεταρρύθμιση στην Ελλάδα και στην Ευρώπη με Πρόεδρο την Αννα Διαμαντοπούλου.   Βρήκαμε λοιπόν την κα Βερροπούλου να επιμένει και να τολμάει να βάλει υποψηφιότητα για την εκλογή της στο Συνέδριο και στην Νομαρχιακή του Βόρειου Τομέα του ΠΑΣΟΚ και την ρωτήσαμε:   Myxalandri.gr: Κα Βερροπούλου, αξίζει τον κόπο να δίνεις τον χρόνο σου σε μια υπόθεση που σε κερνάει μια ζωή απογοητεύσεις;   Α.Β.: Αξίζει. Είμαι ένθερμη οπαδός της συμμετοχικής δημοκρατίας. Πιστεύω ότι ο πολίτης δεν πρέπει να μένει αμέτοχος θεατής και παθητικός παρατηρητής στον αυτοματισμό της αγοράς. Αλλωστε είμαστε απόγονοι του Αριστοτέλη.   Myxalandri.gr: Βρίσκεται ότι ένας απλός στρατιώτης όπως συνηθίζουμε να λέμε, έχει δυνατότητα παρέμβασης και ακούγεται πια η φωνή του σε μια κεντρική σκηνή όπου οι υπόγειες συνεννοήσεις κυριαρχούν;   Α.Β.: Εστω και εάν δεν υπάρχουν δυνατότητες παρέμβασης, πιστεύω ότι υπάρχουν στρατιώτες που αναζητούν «ευήκοα ώτα» πολιτικών, που θα δώσουν προοπτική, δυναμική στην κοινωνία, εθνική διάσταση στην πολιτική. Είμαι ανάμεσα σε εκείνους τους αναζητητές.   Myxalandri.gr: Γνωρίζουμε ότι έχετε ασχοληθεί με τα θέματα Παιδείας, μια υπόθεση που όλοι υπόσχονται εδώ και δεκαετίας αλλά η χώρα μας παραμένει ουραγός σε όλες τους δείκτες, υπάρχει «ελπίς»;   Α.Β.: Πάντα υπάρχει «ελπίς». Η σημερινή κατάσταση διαιωνίζει τις ίδιες πάντα επιτακτικές ανάγκες, τους ίδιους πάντα στόχους, τις ίδιες πάντα αξίες, μέσα στην προοπτική μιάς μέλλουσας κοινωνίας.   Myxalandri.gr: Ποιες είναι οι αρμοδιότητες της Νομαρχιακής Επιτροπής και πόσο μπορεί να παρέμβει σε τοπικά, αυτοδιοικητικά ζητήματα;   Α.Β.: Σύμφωνα με το καταστατικό του Κινήματος Αλλαγής, οι νομαρχιακές επιτροπές έχουν καθήκοντα και αρμοδιότητες που περιορίζονται στον κομματικό φορέα τους. Η συμμετοχή τους στην τοπική αυτοδιοίκηση, περιορίζεται στην στήριξη των υποψηφίων του κόμματος κατά τις αυτοδιοικητικές εκλογές.   Myxalandri.gr: Δώστε μας και κάποιες οδηγίες σε αυτούς που θα πάνε να ψηφίσουν την Κυριακή.   Α.Β.: Αναφορικά με τις εκλογές της 8.5.2022, επιγραμματικά σημειώνω:   ΥΠΑΡΧΟΥΝ 4 ΚΑΛΠΕΣ.  ΤΟΠΙΚΗ ΟΡΓΑΝΩΣΗ (ΔΗΜΟΤΙΚΗ). ΕΩΣ 2 ΣΤΑΥΡΟΥΣ.  ΝΟΜΑΡΧΙΑΚΗ ΕΠΙΤΡΟΠΗ (14 ΔΗΜΟΙ ΒΟΡΕΙΟΥ ΤΟΜΕΑ). ΕΩΣ ΤΡΕΙΣ ΣΤΑΥΡΟΥΣ. ΕΚΛΟΓΗ ΣΥΝΕΔΡΩΝ. ΕΝΑΣ ΣΤΑΥΡΟΣ. ΕΠΙΛΟΓΗ ΟΝΟΜΑΤΟΔΟΣΙΑΣ ΤΟΥ ΚΟΜΜΑΤΟΣ (ΠΑΣΟΚ-ΚΙΝΑΛ, ΠΑΣΟΚ-ΔΗΜΟΚΡΑΤΙΚΗ ΠΑΡΑΤΑΞΗ). ΨΗΦΙΖΟΥΝ ΟΛΑ ΤΑ ΜΕΛΗ ΚΑΙ ΟΙ ΦΙΛΟΙ ΤΟΥ ΚΟΜΜΑΤΟΣ. ΕΓΓΡΑΦΗ ΝΕΩΝ ΜΕΛΩΝ ΚΑΙ ΦΙΛΩΝ ΚΑΤΑ ΤΗΝ ΔΙΑΡΚΕΙΑ ΤΗΣ ΨΗΦΟΦΟΡΙΑΣ. ΑΝΤΙΤΙΜΟ ΕΓΓΡΑΦΗΣ 1 ΕΥΡΩ.  
