Title:
Στο Cities Forum 2023 παρουσιάστηκε το Cultural HIDRANT για την ανάδειξη του Αδριάνειου Υδραγωγείου
Description:
Με το ευρωπαϊκό πρόγραμμα Cultural HIDRANT για την ανάδειξη του Αδριάνειου συμμετείχε ο Δήμος Χαλανδρίου στο Cities Forum 2023 που διοργανώνει η Κομισιόν, με στόχο την παρουσίαση και διαμόρφωση πολιτικών αστικής και χωρικής ανάπτυξης για το μέλλον. Η φετινή διοργάνωση φιλοξενήθηκε στο Τορίνο, στις 16 &amp;amp; 17 Μαρτίου, με κύριο θέμα τις πολιτικές για «πράσινες και δίκαιες πόλεις». Στο πλαίσιο της διοργάνωσης, το πρόγραμμα Cultural HIDRANT παρουσιάστηκε, την Τετάρτη 15 Μαρτίου, στην ημερίδα «Πολιτισμός και Πολιτιστική Κληρονομιά», την οποία διοργάνωσε το πρόγραμμα Αστικών Καινοτόμων Δράσεων - Urban Innovative Actions (U.I.A.), με τη συμμετοχή όλων των χρηματοδοτούμενων από το U.I.A. προγραμμάτων, στο πεδίο της πολιτιστικής κληρονομιάς. Οι συνεργάτες δε του αρχιτεκτονικού γραφείου «Θ. Παπαγιάννης», που σχεδίασαν τις τέσσερις αναπλάσεις του Cultural HIDRANT, είχαν την τιμητική τους στο συνέδριο του Πολυτεχνείου του Τορίνο, την Πέμπτη 16 Μαρτίου. Κατά τη διάρκεια του City Forum 2023, εταίροι του Cultural HIDRANT είχαν την ευκαιρία να συναντηθούν με αντίστοιχους φορείς του Τορίνο, όπως η τοπική εταιρία ύδρευσης, ενώ η ομάδα έργου του προγράμματος, με επικεφαλής τον υπεύθυνο αντιδήμαρχο Κώστα Γερολυμάτο και οι εκπρόσωποι των άλλων εταίρων του προγράμματος ξεναγήθηκαν σε εγχειρήματα συμμετοχικού σχεδιασμού στο Τορίνο. H πρώτη επίσκεψη έγινε σε διαχειριζόμενο από συνεταιρισμό δημοτικό ξενοδοχείο, εταίρο του προγράμματος Water City Circles (Αστικοί Υδάτινοι Κύκλοι), στο οποίο συμμετέχει επίσης ο Δήμος του Τορίνο και η τοπική εταιρεία ύδρευσης, με αντικείμενο την ανάπτυξη πρακτικών κυκλικής οικονομίας και βιώσιμων μεθόδων διαχείρισης των υδάτινων πόρων. Πραγματοποιήθηκαν επίσης ξεναγήσεις σε κάποιες από τις 18 γειτονιές του Τορίνο, όπου ο Δήμος έχει πραγματοποιήσει εστιασμένες παρεμβάσεις για τη βελτίωση της βιωσιμότητας της πόλης κατά τις νυχτερινές ώρες. Κώστας Γερολυμάτος: «Είμαστε χαρούμενοι που το Cultural HIDRANT περιλαμβάνεται στις καινοτόμες πρακτικές αστικής ανάπτυξης» «Τόσο η συμμετοχή στη διοργάνωση, όσο και η γνωριμία με άλλα παραδείγματα και πρακτικές καινοτόμων πολιτικών αστικής και χωρικής ανάπτυξης, διευρύνουν σημαντικά την οπτική και τη γνώση μας που μπορεί να χρησιμοποιηθεί στη βελτίωση της λειτουργίας του δήμου, σε πολλά επίπεδα, αλλά και της καθημερινότητας των κατοίκων του. Δεν μπορεί παρά να είμαστε χαρούμενοι που το πρόγραμμα Cultural HIDRANT περιλαμβάνεται μεταξύ αυτών των καινοτόμων πρακτικών αστικής και χωρικής ανάπτυξης, που ξεπερνούν τα όρια του Δήμου μας», σχολίασε ο αντιδήμαρχος και υπεύθυνος του προγράμματος κ. Κώστας Γερολυμάτος.
