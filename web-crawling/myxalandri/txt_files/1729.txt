Title:
Η Δούρου ζητά από την Αποκεντρωμένη να ελεγχθούν οι Δήμοι για τους ψεκασμούς
Description:
Η Περιφερειάρχης Ρένα Δούρου καταγράφει τις ενέργειες που έχουν γίνει για την καταπολέμηση των κουνουπιών Με επιστολή της προς τον Γενικό Συντονιστή της Αποκεντρωμένης Διοίκησης Αττικής, η Περιφερειάρχης Ρένα Δούρου, θέτει το μείζον θέμα της αποτελεσματικής προστασίας της δημόσιας υγείας και της καταπολέμησης ειδικότερα των κουνουπιών - φορέων του ιού του Δυτικού Νείλου. Συγκεκριμένα στην επιστολή της, η Περιφερειάρχης αφού περιγράφει αναλυτικά τις ενέργειες της Περιφέρειας για την αντιμετώπιση του ιού του Δυτικού Νείλου, του ζητά, «με στόχο την αποτελεσματική προστασία της υγείας των πολιτών», «την πρόληψη της μετάδοσης νοσημάτων μέσω κουνουπιών - διαβιβαστών σε πολίτες» και προκειμένου να αποφευχθεί η «σύγχυση» που παρατηρείται «το τελευταίο διάστημα στα ΜΜΕ ως προς τις αρμοδιότητες και τις ευθύνες των αρμόδιων φορέων με αποτέλεσμα να δυσχεραίνεται το έργο των εμπλεκόμενων φορέων», να εξετάσει άμεσα «λόγω αρμοδιότητας, αν οι οικείοι Δήμοι της Αττικής έχουν προβεί σε σχετικούς ψεκασμούς - προνυμφοκτονίες, στο πλαίσιο των αρμοδιοτήτων τους». Η Ρένα Δούρου στην επιστολή της τονίζει ότι η Περιφέρεια «σύμφωνα με την κείμενη νομοθεσία είναι αρμόδια για τις προνυμφοκτονίες (ψεκασμούς για την καταπολέμηση κουνουπιών) σε περιαστικά σημεία των Δήμων και σε περιοχές υπερτοπικής σημασίας (εκτός αστικού ιστού) της Αττικής, περιοχές δηλαδή όπως ρέματα, κ.ά., που αποτελούν περίπου το 20% του συνόλου των εστιών ανάπτυξης - εμφάνισης των κουνουπιών». Την αρμοδιότητα και ευθύνη για τους ψεκασμούς σε εστίες εντός αστικού ιστού, όπως δημοτικά νεκροταφεία, φρεάτια, πάρκα, δημοτικοί κήποι, κ.ά., την έχουν, σύμφωνα με την κείμενη νομοθεσία, οι οικείοι δήμοι. Οι κύκλοι - εφαρμογές των ψεκασμών συνεχίζονται σύμφωνα με τα προβλεπόμενα στις σχετικές συμβάσεις Η Περιφερειάρχης Αττικής υπογραμμίζει στην επιστολή της «ότι η Περιφέρεια Αττικής, κατά λόγο αρμοδιότητας και ευθύνης, έχει προχωρήσει, όπως και κάθε χρόνο, σε όλες τις απαραίτητες προβλεπόμενες ενέργειες για την πρόληψη και τους ψεκασμούς στο πλαίσιο της αντιμετώπισης του ιού του Δυτικού Νείλου», προσθέτοντας «άλλωστε αυτό επισημάνθηκε και στην κοινή σύσκεψη που προκάλεσε το ΚΕΕΛΠΝΟ την Τρίτη 28 Αυγούστου 2018». Συγκεκριμένα ίδια τονίζει επίσης ότι «για φέτος και για τα δύο επόμενα χρόνια (2018 - 2020), η Περιφέρεια Αττικής έχει συνάψει συμβάσεις, κατόπιν διεθνών ανοιχτών διαγωνισμών, με αντικείμενο την καταπολέμηση των κουνουπιών στην Περιφέρεια Αττικής εντός του πλαισίου των αρμοδιοτήτων της, και οι οποίες (συμβάσεις) βρίσκονται σε ισχύ και ήδη εκτελούνται». «Στο αντικείμενο τους περιλαμβάνονται οι ψεκασμοί από εδάφους αλλά και από αέρος σε οικολογικά προστατευόμενες περιοχές και σε περιαστικά των Δήμων», παρατηρεί η ίδια, προσθέτοντας: «Οι αρμόδιες Υπηρεσίες της Περιφέρειας Αττικής έχουν επίσης ζητήσει και έχουμε εξασφαλίσει άδεια από το Υπουργείο Υγείας για κατ’ εξαίρεση χρήση σκευασμάτων ULV, εφαρμογή η οποία διενεργείται». Στην επιστολή της η Ρένα Δούρου υπενθυμίζει ότι έχουν συναφθεί, είναι σε ισχύ και εκτελούνται, για κάθε Περιφερειακή Ενότητα της Αττικής, συμβάσεις (τριετούς ισχύος) και ότι «μέχρι σήμερα, έχουν διενεργηθεί 8 κύκλοι-εφαρμογές στον Κεντρικό, Βόρειο, Νότιο, Δυτικό Τομέα Αθηνών και στην Ανατολική Αττική, και 9 κύκλοι στις περιοχές Δυτικής Αττικής και Πειραιά και Νήσων, όπως αυτό προκύπτει και από τα τηρούμενα στις αρμόδιες υπηρεσίες της Περιφέρειας Αττικής πρωτόκολλα παραλαβής εργασιών ανά Π.Ε. της Αττικής». «Οι κύκλοι - εφαρμογές των ψεκασμών συνεχίζονται σύμφωνα με τα προβλεπόμενα στις ανωτέρω συμβάσεις». “Ολοκληρωμένο πρόγραμμα διαχείρισης του προβλήματος” Τέλος, στην ίδια επιστολή τονίζεται ότι η Περιφέρεια Αττικής με στόχο «την κατάρτιση ενός ολοκληρωμένου προγράμματος διαχείρισης του προβλήματος των κουνουπιών στην Περιφέρεια Αττικής» έχει «συνάψει Προγραμματική Σύμβαση με το Μπενάκειο Φυτοπαθολογικό Ινστιτούτο για την Υλοποίηση του ερευνητικού προγράμματος προϋπολογισμού 70.000 ευρώ, για την εκτίμηση των πληθυσμιακών διακυμάνσεων και την αξιολόγηση της υγειονομικής σημασίας των κουνουπιών στην Περιφέρεια Αττικής», με χρηματοδότηση της Περιφέρειας Αττικής. Σκοπός του ερευνητικού προγράμματος ήταν α) η συγκέντρωση των απαραίτητων επιστημονικών δεδομένων, β) η διερεύνηση και επιστημονική επεξεργασία των δεδομένων και η διαμόρφωση σχετικών προτάσεων. Το πρόγραμμα έχει ολοκληρωθεί και αναμένονται τα αποτελέσματά του για την έκδοση σχετικού ενημερωτικού φυλλαδίου. &amp;nbsp;
