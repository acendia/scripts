Title:
Εγκρίθηκε κατά πλειοψηφία ο Προϋπολογισμός 2019 του Δήμου Χαλανδρίου
Description:
Κατά πλειοψηφία εγκρίθηκε ο προϋπολογισμός του Δήμου Χαλανδρίου για το 2019 κατά τη συνεδρίαση του Δημοτικού Συμβουλίου στις 3/12/2018 ενώ πιο ενισχυμένη υπήρξε η πλειοψηφία στην έγκριση του ισολογισμού του οικονομικού έτους 2017. Όπως αναφέρεται στη σχετική ανακοίνωση του Δήμου, με την ψήφιση του προϋπολογισμού, ανάμεσα σε άλλα ανοίγει ο δρόμος για τη χρηματοδότηση ύψους 20,5 εκ. ευρώ για την ανέγερση του νέου δημαρχείου και την επένδυση σε έργα ομβρίων και άλλων έργων υποδομής σε σχολεία, παιδικούς σταθμούς, παιδικές χαρές, πλατείες κ.ά. Τίθενται επίσης σε ισχύ τα μειωμένα δημοτικά τέλη για δημότες και καταστήματα ενώ ενισχύονται οι δαπάνες για την κοινωνική πολιτική του Δήμου και γίνεται εφικτό να προχωρήσουν οι προσλήψεις από τον Δήμο μόνιμου προσωπικού στον τομέα της καθαριότητας. Στο προϋπολογισμό του 2019 αποτυπώνεται η προσπάθεια της διοίκησης του Δήμου να ενισχύσει τον δημόσιο χαρακτήρα των υπηρεσιών με τις αυξημένες προβλέψεις επενδύσεων για την υπηρεσία καθαριότητας, να συμβάλει στην αντιμετώπιση των προβλημάτων των πιο ευπαθών ομάδων του πληθυσμού με τη σημαντική ενίσχυση των κονδυλίων για τις κοινωνικές δομές, υπηρεσίες και επιδόματα, αλλά και να αναβαθμίσει σημαντικά τις επενδύσεις σε έργα υποδομών για τις ανάγκες της πόλης. Στον προϋπολογισμό του 2019 περιλαμβάνονται χρηματοδοτήσεις από την Περιφέρεια, το υπουργείο Εσωτερικών, το πρόγραμμα Δημοσίων Επενδύσεων και το ΕΣΠΑ πάνω από 30.000.000 ευρώ για έργα υποδομής (δημαρχείο, όμβρια, πλατείες, κ.ά.), μειώσεις δημοτικών τελών σε κατοικίες και επαγγελματικούς χώρους κατά 18% σε σχέση με το 2014, αυξήσεις δαπανών για σχολεία, αθλητικούς χώρους, παιδικούς σταθμούς και κοινωνικές παροχές ενώ προβλέπονται απαλλοτριώσεις ύψους 2.000.000 ευρώ για κοινόχρηστους χώρους και κοινωνικό εξοπλισμό. Ο προϋπολογισμός είναι αυξημένος κατά 30.000.000 ευρώ από το 2014 ενώ το ταμειακό υπόλοιπο είναι ενισχυμένο στα 16.400.000 ευρώ από τα 12.900.000 που παρελήφθησαν το 2014 και οι δανειακές υποχρεώσεις του Δήμου είναι μειωμένες περίπου κατά 40%. Στη διάρκεια της συζήτησης, που ξεκίνησε λίγο μετά τις 7, αφού η αντιδήμαρχος Οικονομικών, έκανε τη σχετική εισήγηση στο Δημοτικό Συμβούλιο, οι επικεφαλής των δημοτικών παρατάξεων και δημοτικοί σύμβουλοι τοποθετήθηκαν γύρω από τα θέματα που αφορούν στον προϋπολογισμό δικαιολογώντας την αρνητική ή θετική τους ψήφο ενώ η ψηφοφορία, που πραγματοποιήθηκε περίπου τέσσερις ώρες αργότερα είχε ως εξής. Μεταξύ των παρόντων, εκτός από τους/τις δημοτικούς συμβούλους της διοικούσας παράταξης, με την ψήφο τους ενέκριναν τον προϋπολογισμό τα μέλη της παράταξης του Γιάννη Λαδόπουλου και οι ανεξάρτητοι δημοτικοί σύμβουλοι Θωμάς Βαρδουλάκης και Πέτρος Αναστασιάδης καθώς και η Μαρία Λοτσάρη από τη δημοτική παράταξη του τέως δημάρχου Γιώργου Κουράση. Τον προϋπολογισμό καταψήφισαν οι δημοτικοί σύμβουλοι Ε. Ανδρεόπουλος, Α. Καζάνη, Κ. Καρατζά καθώς και οι Γρηγόρης Καλομοίρης, Χρυσούλα Μάζη, Χρήστος Κασίμης, Γιώργος Λιερός, Θανάσης Κιούσης, Θόδωρος Αλεξίου, Τάσος Ευσταθίου, Πόπη Φασίτσα. Λευκό ψήφισαν οι Άγγ. Νταβίας, Γ. Θωμάς, Γ. Κουράσης, Κ. Αγγελής, Μ. Κόσσυβας και Π. Λαμπρόπουλος. Η συζήτηση συνεχίστηκε μέχρι τις πρώτες πρωινές ώρες σχετικά με τον ισολογισμό του 2017 ο οποίος εγκρίθηκε με περισσότερες θετικές ψήφους καθώς υπέρ του τοποθετήθηκε η πλειοψηφία ενώ καταψήφισε η δημοτική σύμβουλος Κ. Καρατζά και λευκό ψήφισαν οι Γ. Κουράσης, Κ. Αγγελής, Μ. Κόσσυβας και Π. Λαμπρόπουλος, καταλήγει η ανακοίνωση. &amp;nbsp;
