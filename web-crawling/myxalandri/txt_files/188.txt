Title:
Σε ετοιμότητα ο μηχανισμός Πολιτικής Προστασίας της Περιφέρειας Αττικής ενόψει καύσωνα
Description:
Σε ετοιμότητα βρίσκεται ο μηχανισμός Πολιτικής Προστασίας της Περιφέρειας Αττικής, λόγω των μετεωρολογικών προβλέψεων για επικείμενο καύσωνα. Με εντολή του περιφερειάρχη Γ. Πατούλη προς τον αρμόδιο αντιπεριφερειάρχη Πολιτικής Προστασίας Β. Κόκκαλη και τα στελέχη της Αυτοτελούς Διεύθυνσης, Πολιτικής Προστασίας της Περιφέρειας, οι υπηρεσίες της Περιφέρειας έχουν θέσει σε εφαρμογή όλα τα αναγκαία μέτρα. Οι ενδιαφερόμενοι μπορούν να βρουν αναλυτικές πληροφορίες στην ιστοσελίδα της Περιφέρειας Αττικής. Στο πλαίσιο αυτό επικαιροποιούνται συνεχώς οι χάρτες με τους κλιματιζόμενους χώρους που λειτουργούν στους Δήμους της Περιφέρειας Αττικής, οι οποίοι επικαιροποιούνται συνεχώς σύμφωνα με τα στοιχεία που αποστέλλουν οι Δήμοι. Οι ενδιαφερόμενοι πολίτες μπορούν να ενημερωθούν για τα σημεία μέσω του σχετικού χάρτη εδώ. Στα συγκεκριμένα σημεία λειτουργούν κλιματιζόμενοι χώροι για τη φιλοξενία και προστασία πολιτών από τα ακραία καιρικά φαινόμενα (πολύ υψηλές θερμοκρασίες - καύσωνας). Οι χώροι, εμφανίζονται ανά Περιφερειακή Ενότητα στους χάρτες καθώς και σε πίνακες που είναι αναρτημένοι ανά Περιφερειακή Ενότητα στην Περιφέρεια Αττικής και στην ιστοσελίδα της Περιφέρειας στην ακόλουθη διεύθυνση: https://shorturl.at/fnvNZ Επισημαίνεται πως με βάση την πρόβλεψη της ΕΜΥ οι θερμοκρασίες θα είναι ιδιαίτερα υψηλές τα επόμενα 24ωρα. Λόγω των υψηλών θερμοκρασιών απαιτείται ιδιαίτερη προσοχή στην αποφυγή ενεργειών που μπορεί να προκαλέσουν πυρκαγιά, ενώ συνιστάται η λήψη προληπτικών μέτρων αυτοπροστασίας. Ο περιφερειάρχης Αττικής και πρόεδρος του ΙΣΑ Γ. Πατούλης με αφορμή τις υψηλές θερμοκρασίες καλεί όλους τους πολίτες, ειδικά εάν ανήκουν στις ευπαθείς ομάδες του πληθυσμού, να λαμβάνουν μέτρα αυτοπροστασίας και ζητά από τους Δήμους να αποστέλλουν εγκαίρως τα επικαιροποιημένα στοιχεία με τις κλιματιζόμενες αίθουσες στην Υπηρεσία Πολιτικής Προστασίας και στο e-mail: grppna@patt.gov.gr Ειδικότερα επισημαίνει σχετικά: «Eφιστούμε την προσοχή, ειδικά στις ευπαθείς ομάδες του πληθυσμού να ακολουθούν σχολαστικά, τα μέτρα προφύλαξης και πρόληψης των παθολογικών καταστάσεων που προκαλούνται από τις υψηλές θερμοκρασίες. Ειδικά τα άτομα που πάσχουν από καρδιαγγειακές παθήσεις και άλλα νοσήματα, όπως σακχαρώδη διαβήτη, νεφρική ανεπάρκεια, πνευμονοπάθειες κλπ., ανήκουν στις ιδιαίτερα ευπαθείς πληθυσμιακές ομάδες και πρέπει να λαμβάνουν τα κατάλληλα μέτρα τους θερινούς μήνες και ειδικά κατά την περίοδο του καύσωνα, για να προστατέψουν την υγεία τους. Από την πρώτη στιγμή που αναλάβαμε καθήκοντα στην Περιφέρεια Αττικής θέσαμε  ως βασική προτεραιότητα μας τη βελτίωση των συνθηκών ασφάλειας και προστασίας της ζωής των πολιτών. Η Πολιτική Προστασία της Περιφέρειας συνεργάζεται στενά με τους Δήμους και όλους τους εμπλεκόμενους φορείς για την εφαρμογή των αναγκαίων μέτρων. Διαρκής στόχος μας είναι η μείωση των επικινδυνοτήτων στην Αττική», σημείωσε χαρακτηριστικά ο περιφερειάρχης. Ο Γ. Πατούλης, αφού ενημερώθηκε από τα αρμόδια στελέχη της Περιφέρειας για τα μέτρα που έχουν ληφθεί, έδωσε οδηγίες προκειμένου να υλοποιηθούν άμεσα συγκεκριμένα βήματα ώστε να ελαχιστοποιηθούν οι κίνδυνοι κατά την περίοδο του καύσωνα. Επίσης έδωσε εντολή να επιβεβαιώνονται και να βελτιώνονται συνεχώς οι πληροφορίες που αφορούν τους κλιματιζόμενους χώρους για τους οποίους η Περιφέρεια λαμβάνει στοιχεία από τους αρμόδιους Δήμους. Οι Δήμοι της Αττικής και οι αρμόδιες διευθύνσεις τους, σύμφωνα με τα προβλεπόμενα, μόλις εκδίδεται η πρόβλεψη της ΕΜΥ για την επόμενη ημέρα και περιλαμβάνει θερμοκρασίες  άνω των 36 βαθμών Κελσίου, ενημερώνονται αρμοδίως  (grppna@patt.gov.gr) προκειμένου να θέσουν σε λειτουργία κλιματιζόμενους χώρους. Παράλληλα, οι πινακίδες Matrix στις εθνικές οδούς ενημερώνουν για Υψηλή Θερμοκρασία και συνιστούν προς τους πολίτες  να λαμβάνουν τα αναγκαία  μέτρα προστασίας. Οδηγίες προφύλαξης σε περιπτώσεις υψηλών θερμοκρασιών σύμφωνα και με τον Ιατρικό Σύλλογο Αθηνών Αποφυγή έκθεσης στον ήλιο και παραμονή σε σκιασμένους και δροσερούς χώρους. Σε περίπτωση αναγκαστικής έκθεσης στον ήλιο πρέπει να χρησιμοποιείται καπέλο και σκουρόχρωμα γυαλιά. Η ένδυση να αποτελείται κατά προτίμηση από λεπτά, ευρύχωρα, ανοιχτόχρωμα, κυρίως βαμβακερά ενδύματα. Αποφυγή, κατά το δυνατό, σωματικής κόπωσης και εργασίας τις θερμές ώρες της ημέρας. Άφθονη λήψη δροσερού νερού ή φυσικών χυμών. Αποφυγή σακχαρούχων, ανθρακούχων ποτών. Λήψη ελαφράς, μη λιπαρής, αλατισμένης τροφής, κατανεμημένης σε μικρά συχνά γεύματα. Αποφυγή οινοπνευματωδών ποτών. Συχνά δροσερά λουτρά, τοποθέτηση ψυχρών επιθεμάτων. Οι ευρισκόμενοι σε φαρμακευτική αγωγή και ιδίως όσοι λαμβάνουν διουρητικά, ηρεμιστικά, αντιυπερτασικά, αντιϊσταμινικά, Β΄ αναστολείς κ.λπ. φάρμακα πρέπει να βρίσκονται σε διαρκή επαφή με τους θεράποντες γιατρούς τους προκειμένου να λαμβάνουν τις ανάλογες οδηγίες. Επίσης, σε διαρκή επαφή με τους γιατρούς τους πρέπει να βρίσκονται όσοι πάσχουν από νοσήματα του καρδιαγγειακού, κεντρικού νευρικού και αναπνευστικού συστήματος, οι διαβητικοί, νεφροπαθείς, αλκοολικοί καθώς και οι πάσχοντες από πάσης φύσεως βαρέα νοσήματα. Οι κάτοικοι του κέντρου της Αθήνας να περιορίσουν τις μετακινήσεις τους στις περιοχές του κέντρου που διακρίνονται από υψηλή ατμοσφαιρική ρύπανση και αυξημένη κυκλοφορία. Οι μόνιμοι κάτοικοι του κέντρου της Αθήνας είναι προτιμότερο τις θερμές ώρες της ημέρας να παραμένουν στο σπίτι τους. Οι ευπαθείς κατηγορίες πληθυσμού (βρέφη, παιδιά προσχολικής ηλικίας, υπερήλικες, έγκυες, παχύσαρκοι κ.λπ.) να τηρούν με σχολαστικότητα τα μέτρα προφύλαξης και να επικοινωνήσουν άμεσα με τον γιατρό τους εφόσον εμφανίσουν σύμπτωμα το οποίο ενδεχομένως είναι αποτέλεσμα των καιρικών συνθηκών όπως ζάλη, κεφαλαλγία, ίλιγγο, υπνηλία, διαταραχές συμπεριφοράς, ναυτία, εμετούς, κράμπες κ.λπ.   Σχετικά άρθρα: Έρχεται καύσωνας διαρκείας στο Χαλάνδρι Κλιματιζόμενοι χώροι στον Δήμο Χαλανδρίου για τις ημέρες του καύσωνα – Μέτρα αυτοπροστασίας ΕΟΔΥ: Οδηγίες για την προφύλαξη από τον καύσωνα – Τα συμπτώματα της θερμοπληξίας και της θερμικής εξάντλησης    
