Title:
3ο Γυμνάσιο Χαλανδρίου: Διάκριση σε διεθνή διαγωνισμό και εκπαιδευτική εκδρομή στη Λέσβο
Description:
Στον διεθνή μαθητικό διαγωνισμό «Κύπρος - Ελλάδα - Ομογένεια: Εκπαιδευτικές Γέφυρες» διακρίθηκαν οι μαθητές του 3ου Γυμνασίου Χαλανδρίου. Επίσης πραγματοποιήθηκε εκπαιδευτική εκδρομή στη Λέσβο 30 μαθητριών και μαθητών και των συνοδών εκπαιδευτικών του σχολείου, στο πλαίσιο του περιβαλλοντικού προγράμματος «Το γεωπάρκο του απολιθωμένου δάσους της Λέσβου». Αναλυτικά οι σχετικές ανακοινώσεις: Διάκριση μαθητών του 3ου Γυμνασίου Χαλανδρίου για τη συμμετοχή τους σε διεθνή διαγωνισμό: «Εννέα μαθητές της Γ’ τάξης του σχολείου μας (μέλη του Εκπαιδευτικού Ομίλου με τίτλο: «Κριτική Ανάγνωση και Παραγωγή Δημοσιογραφικού Κειμένου» που λειτούργησε κατά το σχολικό έτος 2022-2023) έλαβαν μέρος στον διεθνή μαθητικό διαγωνισμό: «ΚΥΠΡΟΣ - ΕΛΛΑΔΑ - ΟΜΟΓΕΝΕΙΑ: ΕΚΠΑΙΔΕΥΤΙΚΕΣ ΓΕΦΥΡΕΣ». Ο διαγωνισμός διοργανώθηκε από τη Διεύθυνση Πρωτοβάθμιας Εκπαίδευσης Σερρών, το Υπουργείο Εσωτερικών (Μακεδονίας-Θράκης), την Πρεσβεία της Κύπρου στην Ελλάδα (Μορφωτικό Γραφείο, Σπίτι της Κύπρου), το τμήμα Εκπαιδευτικής Ραδιοτηλεόρασης και Ψηφιακών Μέσων του ΥΠΑΙΘ και ετέθη υπό την αιγίδα των Προέδρων της Ελληνικής και της Κυπριακής Δημοκρατίας. Οι μαθητές μας συμμετείχαν στην κατηγορία: «Σχολική Εφημερίδα» του διαγωνισμού με τη συγγραφή εφημερίδας με γενικό τίτλο: «Ελλάδα - Κύπρος: Βίοι Παράλληλοι». Συνέγραψαν συνολικά 15 άρθρα ποικίλου περιεχομένου (λαογραφικού, περιηγητικού, πολιτιστικού, εκπαιδευτικού, γαστρονομικού, αθλητικού, ιστορικού, λογοτεχνικού, συνέντευξη) και έλαβαν το δεύτερο βραβείο στην κατηγορία αυτή. Θερμά συγχαρητήρια στους μαθητές μας και στους εκπαιδευτικούς για τη συμμετοχή τους και τη σπουδαία διάκριση».   Εκπαιδευτική εκδρομή στη Λέσβο (09/03-14/03/2023) για μαθητές του 3ου Γυμνασίου Χαλανδρίου με πρωτοβουλία της Διεύθυνσης και του Εκπαιδευτικού προσωπικού του σχολείου: «Με μεγάλη επιτυχία πραγματοποιήθηκε η πολυήμερη εκδρομή ομάδος 30 μαθητριών και μαθητών και των συνοδών εκπαιδευτικών του σχολείου μας στη Λέσβο, στο πλαίσιο του περιβαλλοντικού προγράμματος «Το γεωπάρκο του απολιθωμένου δάσους της Λέσβου» από τις 9 έως τις 14 Μαρτίου 2023. Οι μαθητές και οι μαθήτριες είχαν την ευκαιρία να γνωρίσουν το Πανεπιστήμιο Αιγαίου και να παρακολουθήσουν διαλέξεις από καθηγητές και καθηγήτριες των τμημάτων «Πολιτισμικής τεχνολογίας και επικοινωνίας» και «Ωκεανογραφίας». Επισκεφθήκαμε, ακόμη, τα μουσεία Τεριάντ και Θεόφιλου, το μουσείο Προσφυγικής Μνήμης στη Σκάλα Λουτρών, την ιστορική βιβλιοθήκη του Πρότυπου Λυκείου Μυτιλήνης καθώς και το Λαογραφικό Μουσείο του Αναγνωστηρίου Αγιάσου. Ιδιαίτερο ενδιαφέρον παρουσίασε και η επίσκεψη στα Μουσεία Ούζου της Ποτοποιίας Πλωμαρίου Ισίδωρος Αρβανίτης και Βαρβαγιάννη. Τέλος, στον οικισμό της Αγίας Παρασκευής, οι μαθητές/-τριες επισκέφτηκαν και ξεναγήθηκαν στο Κοινοτικό Ελαιοτριβείο-Μουσείο Ελαιουργίας. Παράλληλα, οι μαθητές/-τριες επιδόθηκαν στην παρατήρηση πουλιών στον υδροβιότοπο της Καλλονής και περιηγήθηκαν στην προστατευόμενη περιοχή του απολιθωμένου Δάσους της Λέσβου, με ιστορία 20 εκατομμυρίων ετών. Επιπλέον, επισκέφτηκαν το μουσείο Φυσικής Ιστορίας του απολιθωμένου δάσους, όπου με βιωματικό τρόπο γνώρισαν το φαινόμενο των σεισμών και την ενεργή σεισμική δραστηριότητα του ελληνικού χώρου. Ακόμη εκεί παρουσίασαν τις εργασίες τους σχετικά με το Γεωπάρκο της Λέσβου και την ιστορία του νησιού. Στο αγρόκτημα Γρηγοριάδη «Εδέμ του Μπέη» οι μαθητές/-τριες περιηγήθηκαν στη φάρμα που περιλαμβάνει ζώα απ’ όλο τον κόσμο. Το νησί της Λέσβου παρουσιάζει και ιδιαίτερο θρησκευτικό ενδιαφέρον. Οι μαθητές και μαθήτριές μας επισκέφτηκαν τις Ιερές Μονές του Αγίου Ραφαήλ στη Θέρμη και των Παμμεγίστων Ταξιαρχών στο Μανταμάδο καθώς και τον ιερό ναό της Παναγίας Αγιάσου. Φυσικά, δεν έλειψαν και οι στιγμές χαλάρωσης και διασκέδασης, μεταξύ των οποίων ξεχωρίζουμε τη βόλτα στην παλιά πόλη της Μυτιλήνης και τον περίπατο στον γραφικό οικισμό του Μόλυβου. Την τελευταία ημέρα μαθητές και συνοδοί εκπαιδευτικοί έγιναν δεκτοί από τον Περιφερειάρχη Β. Αιγαίου κ. Κ. Μουτζούρη, παρουσία του Αντιπεριφερειάρχη Π.Ε Λέσβου κ. Π. Κουφέλου και του Εκτελεστικού Γραμματέα της Περιφέρειας κ. Α. Αλατζά. Ακολούθησε θερμό καλωσόρισμα και σε όλους προσφέρθηκαν αναμνηστικά δώρα. Όλοι επέστρεψαν ενθουσιασμένοι από τις νέες γνώσεις και εμπειρίες που αποκόμισαν, αλλά και περισσότερο δεμένοι ως ομάδα με τους συμμαθητές τους».  
