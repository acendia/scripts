Title:
Σύλλογος Ρεματιάς Χαλανδρίου: Κάλεσμα σε συνάντηση για τη μεταφορά του Καζίνο της Πάρνηθας
Description:
Ο Σύλλογος Προστασίας Περιβάλλοντος &amp;amp; Ρεματιάς Πεντέλης-Χαλανδρίου καλεί σε συνάντηση την Κυριακή 20 Φεβρουαρίου 2022, αναφορικά με τη μεταφορά του Καζίνου της Πάρνηθας στην περιοχή Δηλαβέρη. Αναλυτικά η ανακοίνωση του Συλλόγου: Δυσάρεστες εξελίξεις για τους δημότες πολλών Δήμων της περιοχής μας υπήρξαν μέσα στον Φεβρουάριο, με την ταχύτερη προώθηση της αδειοδότησης της μεταφοράς του ΚΑΖΙΝΟ ΠΑΡΝΗΘΑΣ στην περιοχή Δηλαβέρη του Δήμου Αμαρουσίου. Συγκεκριμένα: Μετά τη νομοθέτηση (άρθρο 81, Ν.4790/2021 ως προσθήκη άρθρου 369Α στο Ν.4512/2018) για να παρακαμφθεί η απόφαση του Φεβρουαρίου 2021 του ΣτΕ που ακύρωνε την διαδικασία μετεγκατάστασης του Καζίνο Πάρνηθας, η Κυβέρνηση ψήφισε και δεύτερη φωτογραφική διάταξη στις 10.12.2021 (σε άσχετο νομοσχέδιο για την απολιγνιτοποίηση, Ν.8472/2021), για να αντιμετωπισθούν όλα τα εμπόδια από την ισχύουσα πολεοδομική νομοθεσία. Στις 7.2.2022 συνεδρίασε το ΚΕΣΥΠΟΘΑ (Κεντρικό Συμβούλιο Πολεοδομικών Αμφισβητήσεων) για την έγκριση του Πολεοδομικού και Ρυμοτομικού Σχεδίου, χωρίς να έχουν κοινοποιηθεί οι σχετικές μελέτες και χωρίς να έχει γίνει καμία δημόσια διαβούλευση. Στην συνεδρίαση κλήθηκε μόνον ο Δήμος Αμαρουσίου και πολύ περιορισμένη πρόσβαση για σύντομη παρέμβαση είχαν μέλος της Ένωσης Γονέων Αμαρουσίου και δημοτική σύμβουλος νομικός. Ήταν το επόμενο βήμα προς την έγκριση ΠΔ και άδειας εργασιών, και διεξήχθη εν κρυπτώ. Καλούμε τα μέλη μας, φορείς και κάθε ενδιαφερόμενο πολίτη και συλλογικότητα στις 20.2.2022, Κυριακή, στις 11πμ στο υπαίθριο θέατρο της Πλατείας Ελευθερίας στη Νέα Φιλοθέη Αμαρουσίου (οδ. Νεαπόλεως &amp;amp; Ελευθερίας), ώστε να εξετάσουμε τα νέα δεδομένα και να συντονίσουμε τις ενέργειές μας. Ο Σύλλογός μας θα επιμείνει να εξαντληθούν όλα τα περιθώρια απόκρουσης της αρνητικής επιλογής μεταφοράς του ΚΑΖΙΝΟ μέσα σε περιοχή κατοικίας, πολύ κοντά σε σχολεία και σε περιοχή ήδη μεγάλης κυκλοφοριακής επιβάρυνσης.
