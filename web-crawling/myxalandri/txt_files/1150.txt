Title:
Αστοχία, ατυχία και διαιτησία κράτησαν τον Απόλλωνα Χαλανδρίου στο 0-0 με τον Φοίνικα Περιστερίου
Description:
Φοίνικας Περιστερίου – Απόλλων Χαλανδρίου 0-0 Η ενημέρωση του Απόλλωνα Χαλανδρίου για το παιχνίδι: Αστοχία, ατυχία και διαιτησία. Το τρίπτυχο που κράτησε τον εξαιρετικό Απόλλωνα στο 0-0 με τον Φοίνικα Περιστερίου. Τρία δοκάρια, δύο καθαρά τετ α τετ, ένα πεντακάθαρο πέναλτι και ένα μάλλον κανονικό γκολ που ακυρώθηκε, συνέθεσαν το παζλ του αγώνα της Χωράφας, το απόγευμα του Σαββάτου. Απέναντι σε μια πολύ καλή ομάδα, ο Απόλλωνας επιβλήθηκε σχεδόν ολοκληρωτικά και ειδικά στο β’ μέρος το γκολ έμοιαζε θέμα χρόνου να έρθει. Από το πρώτο ημίχρονο πατούσε καλύτερα η ομάδα μας, σε αυτό το διάστημα ωστόσο οι καλές στιγμές για τους δύο αντιπάλους ήταν μοιρασμένες. Η αριστερή βολίδα του Φραγκίσκου Στεργιώτη στο 16′ αιφνιδίασε τον τερματοφύλακα αλλά πέρασε ελάχιστα δίπλα από το δεξί του δοκάρι, ενώ και ο Κανδεράκης στο 24′ πλάσαρε άουτ με καλές προϋποθέσεις. Η μεγαλύτερη στιγμή των γηπεδούχων στο ματς καταγράφηκε στο 30′, όταν από λάθος εκτίμηση του Καλλιαμπάκου, που βγήκε μακριά από το τέρμα του, αντίπαλος επιθετικός πλάσαρε από το ύψος της περιοχής άστοχα σε –σχεδόν– κενή εστία! Ο Φοίνικας είχε και στο 38′ ένα σουτ εντός περιοχής που πέρασε αρκετά πάνω από το δοκάρι, με τον Απόλλωνα να κλείνει το ημίχρονο στο 45′ με μια κλασική ευκαιρία. Ο Παπουτσής με φανταστική πάσα έβγαλε τον Τζάκσον μόνο του με τον τερματοφύλακα, ο τελευταίος όμως βγήκε νικητής στο τετ α τετ. Το 2ο μέρος ξεκίνησε με γκολ που λανθασμένα ακυρώθηκε, όπως διαπιστώνεται από το βίντεο του αγώνα. Ηταν η φάση του 48ου λεπτού, με τον Παπουτσή να κάνει πάσα, αυτή να κόβεται από αντίπαλο και να στρώνεται στον καλυπτόμενο Τζάκσον που με διαγώνιο σουτ έστειλε την μπάλα στα δίχτυα. Στο 52′ είχαμε το πρώτο μας δοκάρι, με το εκπληκτικό αριστερό του Μπεθάνη, ενώ στο 56′ ο Παπαδάκης γύρισε την μπάλα παράλληλα με την εστία και δεν βρέθηκε κάποιος να τη σπρώξει μέσα. Στο 67′ σημειώθηκε η φάση του διπλού δοκαριού! Πρώτα ο Παπουτσής και μετά από τρία δευτερόλεπτα ο Πρόξενος, σούταραν μέσα από την περιοχή και «σημάδεψαν» το δεξί δοκάρι του ανήμπορου να κάνει ο,τιδήποτε τερματοφύλακα! Ενα αδύναμο σουτ στην αγκαλιά του Καλλιαμπάκου στο 75′ ήταν η πιο επικίνδυνη στιγμή του Φοίνικα στο β’ μέρος, για να ακολουθήσει ένα τρομερό φίνις από την ομάδα μας. Ο Απόλλωνας επιτέθηκε με κάθε τρόπο και δικαιούταν ένα γκολ, με κινητήριο μοχλό τον εξαιρετικό Νίκο Λυμπερόπουλο. Ο 17χρονος μεσοεπιθετικός δημιουργούσε συνεχώς ρήγματα: στο 80′ έφτασε μέχρι τη μικρή περιοχή και γύρισε την μπάλα αλλά πρόλαβε αμυνόμενος, στο 81′ ανατράπηκε μέσα στην περιοχή και ο διαιτητής Τσατσούλης… έκλεισε προκλητικά τα μάτια στο πεντακάθαρο πέναλτι, ενώ στο 90′ με εκπληκτική ενέργεια βγήκε απέναντι στον τερματοφύλακα και το πλασέ του βρήκε τα δίχτυα… από την εξωτερική τους μεριά. Μεσολάβησε και το σουτ του Κανδεράκη στο 86′, που έβγαλε με υπερένταση σε κόρνερ ο γκολκίπερ, που ήταν μάλλον ο MVP των γηπεδούχων. Ανεξάρτητα από το αποτέλεσμα και ποιοι συνέβαλαν για τη διαμόρφωσή του –δυστυχώς δεν ήταν μόνο οι ποδοσφαιριστές των ομάδων– φύγαμε πολύ «γεμάτοι» από τη Χωράφα. Κι αυτό γιατί παρακολουθήσαμε μια ομάδα σε κρίσιμο αγώνα μπαράζ να παίζει ελκυστικό ποδόσφαιρο και να διεκδικεί μέχρι τέλους τη νίκη, έχοντας μάλιστα στη σύνθεσή της νεαρά παιδιά που τώρα βιώνουν τις πρώτες τους εμπειρίες σε ανδρικό επίπεδο. Συγχαρητήρια αξίζουν ασφαλώς και στον Φοίνικα, για το καθαρό του παιχνίδι και την υποδειγματική φιλοξενία του. Η 5η αγωνιστική των μπαράζ θα μας βρει φιλοξενούμενους του Αγίου Δημητρίου, με τη βαθμολογία διαμορφωμένη ως εξής: 1) Δόξα 6 β., 2) Απόλλων 4 β., 3) Φοίνικας 4 β., 4) Αγιος Δημήτριος 3 β. Πάμε Απολλωνάρα! ΑΠΟΛΛΩΝ: Καλλιαμπάκος, Παπαδάκης, Πρόξενος (76′ Ζκέρης), Ψάλλας (68′ Νίνος), Αγγελόπουλος, Αγκόλλη, Μπεθάνης (60′ Παναγιώτου), Κανδεράκης, Στεργιώτης, Τζάκσον, Παπουτσής (76′ Λυμπερόπουλος). Highlights: https://www.youtube.com/watch?v=iVBan6-7Nsg&amp;amp;t=4s Πηγή: apollonhalandriou.gr  
