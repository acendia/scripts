Title:
ΛΑΕ Χαλανδρίου: Μια οφειλόμενη απάντηση στον Δήμαρχο Χαλανδρίου
Description:
Aνακοίνωση της Λαϊκής Ενότητας Χαλανδρίου: Μια οφειλόμενη απάντηση στον Δήμαρχο Χαλανδρίου Αποφύγαμε έως τώρα να εμπλακούμε ως ΛΑΕ στο επικοινωνιακό όργιο στο οποίο έχει επιδοθεί ο δήμαρχος Χαλανδρίου για να μη ρίξουμε λάδι στη φωτιά που τόσο καιρό συνδαυλίζει. Η παραποίηση της αλήθειας και οι χειρισμοί έχουν ξεπεράσει πια κάθε όριο. Για το λόγο αυτό αισθανόμαστε υποχρεωμένοι να υπενθυμίσουμε στον δήμαρχο και τους ακόλουθούς του στα μέσα μαζικής δικτύωσης τα ακόλουθα: α. Από το 2014 μέχρι σήμερα έχουν αποχωρήσει από τη δημοτική ομάδα διατυπώνοντας μεγαλύτερες ή μικρότερες πολιτικές διαφωνίες δώδεκα δημοτικοί σύμβουλοι. Από αυτούς μόνον οι πέντε ανήκαν στη ΛΑΕ. Οι υπόλοιποι ήταν ανένταχτοι αριστεροί ή ελευθεριακοί, ενώ δύο ήταν ενταγμένοι στον ΣΥΡΙΖΑ, η μία μάλιστα μέχρι την τελευταία συνεδρίαση του Δημοτικού Συμβουλίου. β. Από την παράταξη που υπήρξε από τα πιο ελπιδοφόρα εγχειρήματα στο χώρο της πόλης (και όχι μόνο της Τοπικής Αυτοδιοίκησης) απομένει, μόνο ένας κενός περιεχομένου τίτλος. Η ενσωμάτωση στο ρεύμα του ΤΙΝΑ (Δεν Υπάρχει Εναλλακτικη). Ο δημαρχοκεντρισμός και οι αυταρχικές πρακτικές. Η συναλλαγή με το βαθύ κυβερνητικό κέντρο και η ένοχη σιωπή για τις τωρινές μνημονιακές πολιτικές (με πιο πρόσφατη την άρνηση έκδοσης ψηφίσματος καταδίκης του 4ου μνημονίου από το Δ.Σ.). Η περιφρόνηση των συνδικαλιστικών οργάνων και κατακτήσεων. Η συχνή δημόσια διαπόμπευση εργαζομένων. Ο ορυμαγδός ψεμάτων και καταστροφολογίας περί μη πληρωμής των εργαζομένων και επικείμενης καταστροφής της πόλης. Η «αυριανικού» τύπου αντιμετώπιση όσων ασκούν κριτική από αριστερά με λογικές σύγκρουσης δύο κόσμων/ φωτός – σκότους και η επίκληση της γνωστής θεωρίας περί σύγκλισης των δύο άκρων. Η επανειλημμένη άσκηση πολιτικού bullying (με πιο πρόσφατο σύμπτωμα το απειλητικό τηλεφωνικό μήνυμα σε ανεξάρτητους δημοτικούς συμβούλους, το οποίο μάλιστα καταδίκασε με ψήφισμά του το Δημοτικό Συμβούλιο). δεν ερμηνεύουν μόνο τη σταδιακή αποψίλωσή της παράταξης. Δεν αποτυπώνουν απλώς μια διαδικασία πολιτικής μετάλλαξης. Φανερώνουν, δυστυχώς, την ανοχή σε ένα ύφος και ήθος που δεν έχει σχέση με το αξιακό σύστημα της αριστεράς. Είναι πλέον εμφανές ότι με αυτό το ύφος και ήθος ο δήμαρχος στοχεύει να απευθυνθεί σε άλλα ακροατήρια, μιας και η πολιτική πρόσδεση της παράταξης στον μνημονιακό ΣΥΡΙΖΑ και την κυβέρνηση καθώς και οι πολιτικές επιλογές των συμμαχιών της εντός της πόλης την οδηγούν ολοένα και πιο μακριά από τον κόσμο που την ανέδειξε στη δημαρχία, δηλαδή τον κόσμο της Αριστεράς. Για αυτό άλλωστε εδώ και καιρό με μικροπολιτική σκοπιμότητα στοχοποιεί την Λαϊκή Ενότητα και τον ευρύτερο χώρο της αντισυνδιαχειριστικής και αντιμνημονιακής Αριστεράς, είτε ορίζοντάς τον υπεύθυνο για όλα τα δεινά της πόλης, είτε ταυτίζοντας τον με την ΟΝΝΕΔ, την Νέα Δημοκρατία και το παλιό μνημονιακό προσωπικό. Η πραγματικότητα δείχνει το ποιος συνεργάζεται με καθεστωτικές και μνημονιακές δυνάμεις, για αυτό και δεν πρόκειται να ακολουθήσουμε τον Δήμαρχο στον πολιτικό κατήφορο που έχει πάρει. Εμείς θα εξακολουθήσουμε να βρισκόμαστε στο δρόμο και να αγωνιζόμαστε ενάντια σ΄ αυτό το σύστημα και το μνημονιακό, παλιό και νέο, πολιτικό προσωπικό. Δίνουμε το παρών κάθε Τετάρτη στο Ειρηνοδικείο Χαλανδρίου παλεύοντας στην πράξη το μνημόνιο και την κυβέρνηση του ΣΥΡΙΖΑ, που προωθεί τους πλειστηριασμούς της πρώτης κατοικίας και στην πόλη μας. Συνεχίζουμε τον αγώνα για την ανατροπή των νεοφιλελεύθερων μνημονιακών πολιτικών. Αυτό είναι άλλωστε και το πεδίο όπου η αριστερά εν τέλει θα κριθεί. ΛΑΕ ΧΑΛΑΝΔΡΙΟΥ &amp;nbsp;
