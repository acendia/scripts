Title:
Γιώργος Θωμάς: Πρωτομαγιά 2019, ημέρα μνήμης, τιμής και αγώνα
Description:
Εκατόν τριάντα τρία χρόνια μετά την εξέγερση των εργατών στο Σικάγο, οι αγώνες των εργαζομένων για εργασιακά δικαιώματα και κοινωνική δικαιοσύνη παραμένουν πάντα επίκαιροι. Η αιματοβαμμένη εξέγερση των χιλιάδων εργατών στο Σικάγο την πρωτομαγιά του 1886 που πάλεψαν για την καθιέρωση του 8ωρου, ο πρώτος εορτασμός της το 1892 στην Ελλάδα, η ματωμένη πρωτομαγιά του 1936 πηγή έμπνευσης τους «Επιτάφιου» του Ρίτσου, η πρωτομαγιά του 1944, ημέρα εκτέλεσης των Ελλήνων πατριωτών από τους Ναζί στην Καισαριανή, έχουν χαραχτεί ανεξίτηλα στην μνήμη του Ελληνικού Λαού. Η Εργατική Πρωτομαγιά είναι ημέρα μνήμης και τιμής για τους αγώνες και τις κατακτήσεις των εργαζομένων, για μια καλύτερη ζωή και μια καλύτερη κοινωνία, αλλά και ημέρα αντίστασης απέναντι στις νεοφιλελεύθερες και αντεργατικές λογικές που κυριαρχούν σήμερα και στις πολιτικές λιτότητας που εφαρμόζει η κυβέρνηση στη χώρα μας. Πολιτικές που στοχεύουν στην πλήρη ελαστικοποίηση των εργασιακών σχέσεων, στη μείωση των αποδοχών και των συντάξεων, στον περιορισμό των δικαιωμάτων σε περίπτωση απόλυσης, στην κατάργηση συνδικαλιστικών δικαιωμάτων, στην επιδείνωση των συνθηκών υγείας και ασφάλειας στην εργασία, και στις οποίες οι εργαζόμενοι οφείλουν να εναντιωθούν. Σήμερα, όσο ποτέ άλλοτε είναι ανάγκη οι πρωτομαγιές του παρελθόντος να διδάξουν τους αγώνες του μέλλοντος. Να μην μείνουν απλά ως ιστορικά γεγονότα, ως ιστορικά απολιθώματα. Οφείλουμε να ανοίξουμε δρόμους ελπίδας και προοπτικής για τις γενιές που έρχονται. Να χαράξουμε τη διαδρομή της επιστροφής για τα παιδιά που έφυγαν. Να εξασφαλίσουμε στα παιδιά μας ότι ένα καλύτερο μέλλον είναι εφικτό στην δική τους πατρίδα. Γιώργος ΘωμάςΥποψήφιος δήμαρχος Χαλανδρίου &amp;nbsp;
