Title:
Η θεατρική παράσταση “Η γυναίκα της Ζάκυθος” του Διονύσιου Σολωμού στο Θέατρο Ρεματιάς
Description:
Τη θεατρική παράσταση “Η γυναίκα της Ζάκυθος” του Διονύσιου Σολωμού σε δραματουργία και σκηνοθεσία του Δήμου Αβδελιώδη, με ερμηνεία της Κατερίνας Γκατζόγια, φιλοξενεί το Φεστιβάλ Ρεματιάς 2022 - Νύχτες Αλληλεγγύης, την Τετάρτη 7 Σεπτεμβρίου. Το έργο γράφτηκε στη Ζάκυνθο, με αφορμή τα φοβικά αισθήματα που κατέκλυσαν τον Σολωμό, όταν είδε κάποιες γυναίκες από το πολιορκημένο Μεσολόγγι να αντιμετωπίζουν κατάμουτρα τη λεκτική βία από μια γυναίκα του νησιού, επειδή της ζητούσαν τρόφιμα για τους έγκλειστους άνδρες τους. Η παράσταση του Δήμου Αβδελιώδη είχε ανέβει για πρώτη φορά στο Φεστιβάλ Αθηνών το 2013 και είχε τύχει της θερμής υποδοχής του κοινού και των κριτικών. Το κείμενο της παράστασης είναι ειλημμένο κυρίως από την εκδοτική παρουσίαση του καθηγητή του Παντείου Πανεπιστημίου, κ. Δημήτρη Δημηρούλη. Σημείωμα του σκηνοθέτη Δήμου Αβδελιώδη Το έργο αυτό του Σολωμού είναι κυριολεκτικά ο αντίποδας σε όλο τ’ άλλο του έργο, στο οποίο αναπλάθει ποιητικά αυτό που παρατηρεί και νοιώθει για τους άλλους και για τον κόσμο. Με τη «Γυναίκα της Ζάκυθος» είναι η πρώτη φορά που στρέφει την προσοχή του αποκλειστικά στον ίδιο του τον εαυτό, για να καταλάβει τι είναι αυτό που τον φοβίζει. Έτσι καταφέρνει να μας κάνει κι εμάς να νοιώσουμε πως αυτό που μας τρομάζει και το εκλαμβάνουμε σαν «κακό» δεν είναι αυτό ακριβώς που φαίνεται ή ακούγεται, αλλά ο λάθος τρόπος που εμείς το διαχειριζόμαστε. Ποιητική Αδεία λοιπόν, ‘δανείζεται’ το προσωπείο του Αγίου Διονυσίου του ιερομόναχου - που ήταν ιστορικό πρόσωπο κι έζησε έως τα 172 του χρόνια σ’ ένα μοναστήρι της Ζακύνθου - για να κοιτάξει μέσα απ’ τα μάτια ενός Αγίου το «κακό», που εδώ ταυτίζεται μ’ αυτήν την δύσμορφη και βάναυση Γυναίκα της Ζάκυθος όταν την είδε ν’ αποδιώχνει εξευτελιστικά τις πρόσφυγες γυναίκες του Μεσολογγιού. Το ότι κοιτάζει μέσα απ’ τα μάτια ενός Αγίου, απελευθερώνει τον ποιητή Σολωμό και τον μεταφέρει σαν πνεύμα, να βλέπει τις τελευταίες στιγμές αυτής της Γυναίκας, λίγο πριν κρεμαστεί η ίδια μ’ ένα ζωνάρι. Μέσα σ’ αυτόν τον λίγο χρόνο διαπιστώνει, πως η Γυναίκα που όλοι φοβούνταν σαν «το κακό», όχι μόνο δεν είχε καμιά τέτοια δύναμη, αλλά απεναντίας ζούσε η ίδια μέσα στον φόβο και την σύγχυση. Κατά προέκταση υποβάλει την ιδέα πως το «κακό» δεν είναι ο προφανής εχθρός, όπως οι Τούρκοι εδώ που πολιορκούνε το Μεσολόγγι κι είναι ένα πραγματικό δεδομένο, που μπορεί κανείς να το υπολογίσει ψύχραιμα και να το αντιμετωπίσει με δική του βούληση κι απόφαση, όπως κι έγινε άλλωστε με τιμή κι ελευθερία και καταγράφηκε ως νικηφόρο πνευματικό γεγονός στην παγκόσμια ιστορία, με την άφοβη και λυτρωτική Έξοδο των πολιορκημένων, αφού διασώθηκαν γύρω στα 1200 άτομα, που θα έχαναν τη ζωή τους είτε από την πείνα, είτε από την εξευτελιστική σφαγή. Άρα το πραγματικό «κακό» είναι η κατάληψη του μυαλού μας απ’ τον φόβο, ένα συναίσθημα ανωριμότητας κι ανευθυνότητας, που δημιουργεί σύγχυση κι απουσία ορθολογικής σκέψης και δράσης, και που ποτέ δεν πρέπει να το αφήσουμε να γίνεται η αιτία να χάνουμε την δύναμη της Αλήθειας(της άνευ όρων πίστης και αγάπης στον εαυτό μας και τους συνανθρώπους μας), το μόνο ανίκητο όπλο που μας θωρακίζει από τον οποιονδήποτε πραγματικό ή φαντασιακό μας εχθρό. Ελεύθερη είσοδος μόνο με δελτίο εισόδου από το viva.grΏρα έναρξης: 9:00 μ.μ. Ισχυρή σύσταση για χρήση μάσκας Ευριπίδειο Θέατρο ΡεματιάςΠεζόδρομος Προφήτη Ηλία, Πολύδροσο Χαλανδρίου Αντί εισιτηρίου στις παραστάσεις με ελεύθερη είσοδο, προαιρετική συνεισφορά σε τρόφιμα, φάρμακα και άλλα είδη πρώτης ανάγκης για τους πρόσφυγες και τις κοινωνικές δομές της πόλης. Φεστιβάλ Ρεματιάς 2022 (συνοπτικό πρόγραμμα) ΣΕΠΤΕΜΒΡΙΟΣ ΔΕΥΤΕΡΑ 5          Δον Κιχώτης * Παράσταση για παιδιά. Σκηνοθεσία: Δημήτρης Αδάμης. Με την υποστήριξη του Ινστιτούτου Θερβάντες.   ΤΕΤΑΡΤΗ 7 Η γυναίκα της Ζάκυθος του Διονύσιου Σολωμού Δραματουργία - σκηνοθεσία: Δήμος Αβδελιώδης.   ΠΕΜΠΤΗ 8 Stand Up Comedy Night με τον Κώστα Μαλιάτση *    ΠΑΡΑΣΚΕΥΗ 9   Παραγγελιές Stand Up Comedy Night με τον Χριστόφορο Ζαραλίκο *          ΣΑΒΒΑΤΟ 10 Με παρέσυρε το ρέμα Ρεμπέτικη βραδιά με τους Γιαγκίνηδες *    ΔΕΥΤΕΡΑ 12        Ανάθεμα του Γιώργου Αδαμαντιάδη * Από τη θεατρική ομάδα «Τα Μπάσταρδα του Σίσυφου».   ΤΕΤΑΡΤΗ 14 Αγγέλα Παπάζογλου Ερμηνεύει η Άννα Βαγενά. Από το βιβλίο του Γιώργη Παπάζογλου «Ονείρατα της άκαυτης και της καμένης Σμύρνης». Σκηνοθεσία: Λάμπρος Λιάβας - Άννα Βαγενά.  Με αφορμή τα 100 χρόνια από τη Μικρασιατική Καταστροφή.   ΠΑΡΑΣΚΕΥΗ 16 Ayşem - Μια ιστορία με γενίτσαρους και βρυκόλακες στην οθωμανική Κρήτη Πρωτότυπη θεατρική παράσταση από τη θεατρική ομάδα SplishSplash. Σενάριο, Σκηνοθεσία: Johnny O.   ΣΑΒΒΑΤΟ 17 Σταμάτης Χατζηευσταθίου 2022 Τραγούδια από το δισκογραφικό έργο του καλλιτέχνη καθώς και παλιότερα αγαπημένα τραγούδια.   ΚΥΡΙΑΚΗ 18 Πάρτυ των αναμνήσεων Ένωση Παλαιών Προσκόπων.   ΔΕΥΤΕΡΑ 19 Παντελής Κυραμαργιός  &amp;amp; Αλέξανδρος Εμμανουηλίδης Οι δυο αγαπημένοι τραγουδοποιοί παρουσιάζουν το νέο τους δισκογραφικό έργο και πρωτότυπες διασκευές.   ΤΕΤΑΡΤΗ 21 Ακούω ήχον κώδωνος * Θεατρική σύνθεση από έργα του Μποστ επιμελημένα από τον Θανάση Παπαγεωργίου. Από το ιστορικό Θέατρο ΣΤΟΑ με αφορμή τη συμπλήρωση 50 χρόνων λειτουργίας του. Με τον Θανάση Παπαγεωργίου, τη Λήδα Πρωτοψάλτη κ.ά. Συμμετέχει ο Διονύσης Τσακνής.   ΠΑΡΑΣΚΕΥΗ 23 Τα ερείπια των Αθηνών Από το ομότιτλο βιβλίο του Τάκη Σιμώτα «Η ιστορία ως θέαμα και ως όργανο πολιτικού προσανατολισμού». Σκηνοθεσία: Σπύρος Βραχωρίτης.   * Οι εκδηλώσεις με αστερίσκο έχουν εισιτήριο που καθορίζει η αντίστοιχη παραγωγή.  
