Title:
Απάντηση 9 δημοτικών συμβούλων Χαλανδρίου σε Δήμο και ΟΝΝΕΔ
Description:
Απάντηση των 9 ανεξάρτητων δημοτικών συμβούλων Χαλανδρίου στη δημοσίευση του Γραφείου Τύπου του Δήμου Χαλανδρίου και μια αναφορά σε ανακοίνωση της ΟΝΝΕΔ:&amp;nbsp; Η πάγια τακτική παράκαμψης των εύλογων προθεσμιών προς διαβούλευση των σχεδίων προϋπολογισμού δεν μπορεί να αποτελεί δικαιολογία για την προβολή μιας αντίληψης περί &quot;εύλογου&quot; χρονικού διαστήματος 12 ημερών. Ακόμα κι αν η πάγια τακτική προκύπτει για λόγους που σχετίζονται με τις υπηρεσίες των αρμόδιων υπουργείων. Τίποτα δεν εμπόδιζε τον Δήμαρχο να εκκινήσει διαδικασίες διαβούλευσης, είτε προσπαθώντας να ξανακαλέσει την επιτροπή διαβούλευσης, είτε με σχετική συζήτηση στο Δημοτικό Συμβούλιο, είτε με κάποιου τύπου ανοιχτή εκδήλωση, σαν κι αυτή που περισπούδαστα παρουσίασε ως απολογισμό πριν κάποιες εβδομάδες. Εξάλλου από τη δημοσίευση της τελευταίας εγκυκλίου (24 Αυγούστου- η οποία εγκύκλιος, παρεμπιπτόντως, δεν άπτεται της ουσίας του προϋπολογισμού αλλά του τρόπου παρουσίασης και καταγραφής των οικονομικών δεδομένων) μέχρι την αποστολή από την εκτελεστική στην οικονομική επιτροπή των προσχεδίων (2-3 Νοεμβρίου), μεσολαβεί διάστημα άνω των 2 μηνών, επαρκές ακόμα και για &quot;τυπική&quot; διαβούλευση. Εντυπωσιάζει η επίκληση της πρακτικής της προηγούμενης διοίκησης, όταν στα κοινά μας, τότε, κείμενα της ασκούσαμε κριτική περί παράκαμψης της πόλης, των συλλογικών της φορέων και μη ουσιαστικών συζητήσεων στο Δημοτικό Συμβούλιο. Όσο για τις ημερομηνίες που παραθέτει για τις ημερομηνίες κατά τις οποίες η παρούσα Διοίκηση κατέθεσε και ψήφισε προϋπολογισμούς, αναλαμβάνουμε το μερίδιο ευθύνης που μας αναλογεί. Η πολιτική μας πίστη ως προς την κοινή μας πορεία, δυστυχώς, μας έκανε πολλές φορές να περιβάλλουμε τις πρακτικές που ακολουθούνταν και τις αποφάσεις που λαμβάνονταν με υπέρ το δέον εμπιστοσύνη και έλλειψη κριτικού πνεύματος. Αν η παρούσα διοίκηση θεωρεί ότι την τιμά να ακολουθεί τις πρακτικές ελλιπούς διαβούλευσης και διαλόγου μέσα στην πόλη, όπως έκαναν οι προηγούμενες διοικήσεις, έχει καλώς. Καθένας άλλωστε έχει το δικαίωμα να επιλέγει τα πρότυπα που θεωρεί ότι του ταιριάζουν. Εμάς δεν μας ταίριαζαν, γι’ αυτό και αποχωρήσαμε μαζί με άλλους συντρόφους, απλά μέλη της παράταξης. Παρ&#039; όλα αυτά, από τα όσα αναγράφονται στο αναφερόμενο απαντητικό κείμενο του Γραφείου Τύπου, προκύπτει ξεκάθαρα το εξής: το Χαλάνδρι δεν θα βρεθεί αντιμέτωπο με τις 10 πληγές του Φαραώ, εάν δοθεί περισσότερος χρόνος για διάλογο και διαβούλευση σε όλα τα επίπεδα, όχι μόνο εντός του Δημοτικού Συμβουλίου, αλλά και με φορείς της πόλης ή/και (γιατί όχι) με μια ανοιχτή συζήτηση αντίστοιχη με αυτήν του απολογισμού. Ευτυχώς η πόλη μας συνεχίζει να υπάρχει παρά το γεγονός ότι υπήρχαν έτη (όπως αναφέρει και το Γραφείο Τύπου), που σε παρόμοια χρονική περίοδο δεν υπήρχε ψηφισμένος προϋπολογισμός. Για άλλη μια φορά, τα γραπτά της ίδιας της διοίκησης συνεχίζουν να διαψεύδουν τις κινδυνολογίες της. Συνεχίζουμε να καλούμε σε διαβούλευση και συνθετική/συναινετική διαδικασία για τον προϋπολογισμό. Ούτε το μαχαίρι έχουμε όμως, ούτε το καρπούζι. Υ.Γ.1: Η απουσία μας από το σημερινό Δ.Σ. είναι αυτονόητη και επιβεβλημένη πράξη σε ημέρα απεργίας των εργαζομένων στους Δήμους. Δυστυχώς, τον προηγούμενο καιρό θα ήταν αυτονόητη και για τη Διοίκηση του Δήμου. Πόσο μάλλον όταν, όπως αναφέραμε, «τα αιτήματα που διεκδικούν οι εργαζόμενοι αφορούν στην υπεράσπιση του δημοσίου και κοινωνικού χαρακτήρα της Αυτοδιοίκησης, στην κατάργηση των νόμων που οδηγούν στην ιδιωτικοποίηση υπηρεσιών της, στην άμεση έκδοση της προκήρυξης του διαγωνισμού για την πρόσληψη μόνιμου προσωπικού στις ανταποδοτικές υπηρεσίες των ΟΤΑ κ.τ.λ.». Υ.Γ.2: Όσον αφορά την ανακοίνωση και τους προβληματισμούς της ΟΝΝΕΔ Χαλανδρίου (που σαν το λύκο στην αναμπουμπούλα, αποφάσισε να τοποθετηθεί- μετά από πόσο καιρό άραγε;- για τα τεκταινόμενα στην πόλη μας), πιστεύουμε ότι ταιριάζει απόλυτα η γνωστή παροιμία: στο σπίτι του κρεμασμένου, δεν μιλάνε για σκοινί. Αλεξίου Θοδωρής Ευσταθίου Τάσος Καλομοίρης Γρηγόρης Κασίμης Χρήστος Κιούσης Θανάσης Λιερός Γιώργος Μάζη ΧρυσούλαΤζούρας ΠαναγιώτηςΦασίτσα Πόπη &amp;nbsp;
