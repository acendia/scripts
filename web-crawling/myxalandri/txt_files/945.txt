Title:
Διήμερη εκδρομή του Συλλόγου Πεζοπόρων Χαλανδρίου σε Τρίκαλα - Μετέωρα
Description:
Ο Φυσιολατρικός Πεζοπορικός Σύλλογος Χαλανδρίου «Ο ΕΥΡΙΠΙΔΗΣ» θα γιορτάσει την εθνική επέτειο της 25ης Μαρτίου με μια διήμερη εκδρομή στα Τρίκαλα και τα Μετέωρα στις 25 &amp;amp; 26/03/2023. Αναλυτικά το πρόγραμμα της εκδρομής: Το Σάββατο 25/03 θα αναχωρήσουμε από τον σταθμό Μετρό Χαλανδρίου στις 7:00 π.μ. Όταν φτάσουμε στα Μετέωρα, θα περιηγηθούμε σε ένα από τα πιο ιδιαίτερα γεωλογικά μνημεία του κόσμου, τα οποία εδώ και αιώνες διατηρούν τη θρησκευτική και μοναστική παράδοσή τους. Θα επισκεφθούμε δύο από τις σημαντικότερες μονές των Μετεώρων. Την Ιερά Μονή του Οσίου Βαρλαάμ, η οποία δημιουργήθηκε στις αρχές του 16ου αι., και την Ιερά Μονή Μεγάλου Μετέωρου, το οποίο είναι το παλαιότερο και μεγαλύτερο μοναστήρι των Μετεώρων. Στη συνέχεια θα περπατήσουμε στην πανέμορφη Καλαμπάκα και το απόγευμα στο κέντρο των Τρικάλων για φαγητό, καφέ και βραδινή βόλτα. Θα διανυκτερεύσουμε στο 4 αστέρων ξενοδοχείο &quot;ΑΜΑΛΙΑ&quot;. Την Κυριακή 26/03 θα επισκεφτούμε την Παλαιοκαρυά, όπου υπάρχει η ομώνυμη χαράδρα, με το μονότοξο γεφύρι το οποίο ξεπροβάλει σε ένα βραχώδες στένωμα, και τον διπλό καταρράκτη, όπου ρέουν τα κρυστάλλινα νερά του μικρού ποταμού Παλαιοκαρίτη. Στην Πύλη, το χωριό-πόρτα με τις 4 γέφυρες, στην είσοδο του φαραγγιού προς τα ορεινά της Πίνδου, θα θαυμάσουμε το πέτρινο τοξωτό γεφύρι του Αγίου Βησσαρίωνα, το οποίο χτίστηκε τον 15ο αι. Επίσης, θα επισκεφτούμε τον βυζαντινό Ιερό Ναό Πόρτα-Παναγιά, ο οποίος χτίστηκε τον 13ο αι., και είναι ένας από τους τρεις σταυρεπίστεγους ναούς στον Θεσσαλικό χώρο. Θα πιούμε καφέ και θα φάμε δίπλα στο ποτάμι και στις 16:00 θα πάρουμε τον δρόμο της επιστροφής. Για περισσότερες πληροφορίες και δηλώσεις συμμετοχής στα τηλέφωνα: 693-2222862, 697-3442376   Πεζοπορία στην Πεντέλη Την Κυριακή 12 Μαρτίου, ο Σύλλογός μας τίμησε την Παγκόσμια Ημέρα της Γυναίκας διοργανώνοντας μια πεζοπορία αποκλειστικά για γυναίκες στην όμορφη Πεντέλη. Πεζοπορήσαμε σε ένα από τα πιο όμορφα μονοπάτια της Βόρειας Πεντέλης, στην περιοχή του Διονύσου. Περπατήσαμε μέσα στην καρδιά του αιωνόβιου δάσους του Διονύσου, επισκεφτήκαμε την υπαίθρια έκθεση μαρμάρινων γλυπτών, το ανοιχτό μουσείο λατομικής τέχνης και τα εκκλησάκια Αγ. Λουκάς, Αγ. Νικήτας και Προφήτης Ηλίας, όπου ανάψαμε ένα κεράκι στη μνήμη των αδικοχαμένων ψυχών του σιδηροδρομικού δυστυχήματος στα Τέμπη. Η συμμετοχή ήταν αθρόα από γυναίκες όλων των ηλικιών και τις ευχαριστούμε θερμά. e-mail: pezoporoihalandriou@gmail.com τηλ.: 693-2222862, 697-3442376 Γραφεία συλλόγου: Καρελλά 22, Χαλάνδρι (Συνοικισμός), κάθε Τετάρτη 18:30-20:30 facebook: Πεζοπόροι Χαλανδρίου, Ομάδα Πεζοπόροι Χαλανδρίου instagram: @pezoporoihalandriou site: pezoporoihalandriou.gr Ο Σύλλογος Πεζοπόρων Χαλανδρίου ευχαριστεί τα τοπικά μέσα ενημέρωσης για την υποστήριξή τους και την προβολή των δράσεων του συλλόγου.  
