Title:
Δήμος Χαλανδρίου: “Καθαρίζουμε τα οικόπεδά μας από ξερά χόρτα, σκουπίδια και καύσιμα υλικά”
Description:
Με το μήνυμα «Κρατάμε τον Δήμο μας καθαρό και ασφαλή!» και στο πλαίσιο των δράσεων για την πρόληψη των πυρκαγιών, ο Δήμος Χαλανδρίου ενημερώνει τους πολίτες ότι οφείλουν να προχωρήσουν άμεσα στον καθαρισμό των οικοπέδων τους από ξερά χόρτα, σκουπίδια και επικίνδυνα υλικά, καθώς εισερχόμαστε στην περίοδο αυξημένου κινδύνου πυρκαγιών. Η υπηρεσία Πολιτικής Προστασίας του Δήμου έχει ήδη αποστείλει περίπου 200 επιστολές σε ιδιοκτήτες ακινήτων, προκειμένου να τους υπενθυμίσει την υποχρέωσή τους για τον καθαρισμό των οικοπέδων τους εντός ευλόγου χρονικού διαστήματος. Η υποχρέωση αφορά τους ιδιοκτήτες, νομείς ή επικαρπωτές οικοπεδικών και λοιπών ακάλυπτων χώρων που βρίσκονται αφ’ ενός εντός του γενικού πολεοδομικού σχεδίου της πόλης και αφ’ ετέρου εντός ζώνης 100 μέτρων περιμετρικά αυτού. Σημειώνεται ότι σε περίπτωση μη τήρησης της παραπάνω υποχρέωσης, επιβάλλεται διοικητικό πρόστιμο ύψους 0,50 € ανά τετραγωνικό μέτρο, βάσει του Ν. 3852/2010 άρθρο 94 παρ. 26. Επιπλέον βεβαιώνεται σε βάρος των ιδιοκτητών, νομέων και επικαρπωτών που δεν συμμορφώνονται, η δαπάνη καθαρισμού των οικοπέδων ενώ προβλέπεται και ποινική δίωξη βάσει της Πυροσβεστικής Διάταξης υπ. Αρ. 4/2012. Η διοίκηση του Δήμου καλεί τους πολίτες να συμβάλουν στην πρόληψη των κινδύνων από πυρκαγιές, για την προστασία της περιουσίας τους και της πόλης, με σεβασμό στους συμπολίτες μας και το περιβάλλον: Καθαρίζουμε τα οικόπεδά μας από ξερά χόρτα και σκουπίδια. Δεν καίμε σκουπίδια ή ξερά χόρτα και κλαδιά κατά τους θερινούς μήνες. Δεν ανάβουμε υπαίθριες ψησταριές σε χώρους που υπάρχουν ξερά χόρτα ή σε δάση. Αποφεύγουμε εργασίες που ενδέχεται να προκαλέσουν πυρκαγιά (π.χ. ηλεκτροκολλήσεις, χρήση τροχού ή άλλου εργαλείου που δημιουργεί σπινθήρες). Δεν πετάμε αναμμένα τσιγάρα. Δεν αφήνουμε σκουπίδια στη Ρεματιά (και σε κανένα δασικό χώρο βέβαια). Υπάρχει κίνδυνος ανάφλεξης. Σεβόμαστε τα απαγορευτικά πρόσβασης στη Ρεματιά κατά την περίοδο υψηλού κίνδυνου πυρκαγιάς Καθαρισμός κοινόχρηστων οικοπέδων Το επόμενο διάστημα, με προσωπικό της Πολιτικής Προστασίας αλλά και σε συνεργασία με εργολαβίες, ο Δήμος θα προχωρήσει στον καθαρισμό και στην αποψίλωση καταρχήν των κοινόχρηστων οικοπέδων. «Θα δώσουμε και φέτος τον αγώνα για την προστασία της πόλης των 11 τετραγωνικών χιλιομέτρων, με υποστελεχωμένες υπηρεσίες, δεδομένου ότι οι αρμοδιότητες πυρασφάλειας και πυρόσβεσης έχουν μεταφερθεί στους δήμους χωρίς να συνοδεύονται από μεταφορά αντίστοιχων πόρων και πρόσληψη αντίστοιχου προσωπικού. Προσδοκούμε ότι στην προσπάθεια αυτή θα έχουμε τη συνδρομή των πολιτών, που οφείλουν να τηρούν όλα τα παραπάνω μέτρα πρόληψης των πυρκαγιών», σημείωσε ο αντιδήμαρχος Περιβάλλοντος Κώστας Ευθυμίου. Για περαιτέρω διευκρινίσεις σε σχέση με τον καθαρισμό των οικοπέδων τους, οι πολίτες μπορούν να απευθύνονται στη Διεύθυνση Περιβάλλοντος του Δήμου Χαλανδρίου.Τηλ.: 210-6895825, 210-6895833, e-mail: dieythinsi.perivallontos@halandri.gr Για γενικότερες οδηγίες προστασίας από δασικές πυρκαγιές, μπορούν να ακολουθήσουν τον σύνδεσμο της Γενικής Γραμματείας Πολιτικής Προστασίας. «Κρατάμε τον Δήμο μας καθαρό και ασφαλή!»  
