Title:
“Χαλάνδρι σε Δράση”: 7 χρόνια ολιγωρίας της διοίκησης Ρούσσου και στον εκσυγχρονισμό του δημοτικού φωτισμού
Description:
Την ακόλουθη ανακοίνωση εξέδωσε η δημοτική παράταξη “Χαλάνδρι σε Δράση”, αναφορικά με τον περιορισμένο εκσυγχρονισμό του δημοτικού φωτισμού με λαμπτήρες LED:  Έπρεπε να περάσουν 7 ολόκληρα χρόνια από τότε που ρυθμίστηκε το πλαίσιο χρηματοδότησης με ΣΔΙΤ (Συμπράξεις Δημόσιου και Ιδιωτικού Τομέα) του εκσυγχρονισμού του δημοτικού φωτισμού για να ξεπεράσει τις ιδεολογικοπολιτικές αγκυλώσεις του ο κ. Ρούσσος και να προχωρήσει στην αλλαγή με φωτιστικά LED περιορισμένης έκτασης του Δήμου μας και μόνο των κοινόχρηστων χώρων μέσω του ιδιωτικού τομέα. Χαιρετίζουμε αυτή την απόφαση που στοίχισε όμως πολλές kwh, πολλά ευρώ και πολύ διοξείδιο του άνθρακα στους Δημότες του Χαλανδρίου. Αφού υπενθυμίσουμε ότι η παράταξή μας «Χαλάνδρι σε Δράση» από το 2015 παρότρυνε τον κ. Ρούσσο σ’ αυτή την κατεύθυνση, τονίζουμε και πάλι ότι είμαστε υπέρ κάθε πρωτοβουλίας που εκσυγχρονίζει τον Δήμο αλλά και αξιοποιεί οιαδήποτε χρηματοδότηση που μπορεί να στηρίξει τον Δήμο και τους Δημότες μας. Οι εύκολες λύσεις της επιβάρυνσης των Δημοτών όπως η πρόσφατη αύξηση του Δημοτικού φόρου κατά 11% που επέβαλε η Δημοτική Αρχή δεν μπορούν να συνεχιστούν σε βάρος των Δημοτών ιδιαίτερα την κρίσιμη αυτή περίοδο.  
