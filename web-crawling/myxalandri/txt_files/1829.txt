Title:
Στο ΣΥΠΟΘΑ η Πολεοδομική Μελέτη για την ένταξη στο Σχέδιο Πόλης του “Πεύκο Πολίτη”
Description:
Ο Δήμος Χαλανδρίου ενημερώνει ότι, στη συνεδρίαση του ΣΥΠΟΘΑ (Συμβούλιο Πολεοδομικών Θεμάτων και Αμφισβητήσεων), στις 21 Φεβρουαρίου 2022, εισήχθη και θα συζητηθεί τελικά η Πολεοδομική Μελέτη που αφορά στην ένταξη στο Σχέδιο Πόλης της περιοχής «Πεύκο Πολίτη», τέσσερα χρόνια από τις 15 Φεβρουαρίου 2018, όταν ο Δήμος Χαλανδρίου ολοκλήρωσε την Πολεοδομική Μελέτη της περιοχής και την κατέθεσε προς έγκριση στη Δ/νση Περιβάλλοντος και Χωρικού Σχεδιασμού της Περιφέρειας Αττικής. Σίμος Ρούσσος: «Ευχαριστώ όλους όσοι στήριξαν το δίκαιο αίτημά μας» «Η εισαγωγή της Πολεοδομικής Μελέτης του “Πεύκο Πολίτη” προς συζήτηση από το ΣΥΠΟΘΑ, είναι μια θετική εξέλιξη. Φαίνεται πως η δημοσιοποίηση του θέματος και η πίεση που ασκήθηκε το τελευταίο διάστημα από ένα ευρύ μέτωπο υποστήριξης του δίκαιου αιτήματος του Δήμου και εκατοντάδων πολιτών, συνέβαλαν προς την κατεύθυνση αυτή, μετά από μια μακρά περίοδο αδικαιολόγητων καθυστερήσεων από πλευράς Περιφέρειας Αττικής. Εκ μέρους όλης της πόλης “ευχαριστώ” όσους στήριξαν ανοιχτά το δίκαιο αίτημά μας να προωθηθεί η μελέτη στο ΣΥΠΟΘΑ, και ειδικά τους βουλευτές* του ΣΥΡΙΖΑ, του ΚΚΕ και του ΜΕΡΑ25 που κατέθεσαν σχετικές ερωτήσεις στη Βουλή, τους περιφερειακούς συμβούλους** της “Δύναμη Ζωής” που έθεσαν το θέμα στον πρόεδρο του Περιφερειακού Συμβουλίου αλλά και τον βουλευτή της Ν.Δ. Δημήτρη Καιρίδη, ο οποίος επίσης στήριξε τις θέσεις, την επιχειρηματολογία, αλλά και την αντίδρασή μας. Περιμένουμε την απόφαση του ΣΥΠΟΘΑ και ελπίζουμε ότι θα ανοίξει οριστικά ο δρόμος για την επίλυση ενός προβλήματος που έχει ταλανίσει την πόλη επί μισό αιώνα», υποστήριξε ο δήμαρχος Χαλανδρίου Σίμος Ρούσσος, σχολιάζοντας την πρόσφατη εξέλιξη. Η Πολεοδομική Μελέτη έχει τη δική της …καφκική ιστορία 1971 – Το Προεδρικό Διάταγμα, αλλά και οι συνακόλουθες αναθεωρήσεις του, δεν εντάσσουν την περιοχή «Πεύκο Πολίτη» στο Σχέδιο Πόλης του Χαλανδρίου. 1987 – Ξεκινά ο μαραθώνιος σύνταξης της σχετικής Πολεοδομικής Μελέτης, η οποία όλα τα προηγούμενα χρόνια «σκόνταφτε» στο γεγονός ότι το Π.Δ. του ‘71 όριζε ως προαπαιτούμενο, τον σχεδιασμό της Λεωφόρου «Ελευθέρα Πεντέλης», που θα συνέδεε τη Λ. Μεσογείων με την οδό Δ. Πλακεντίας. Σενάριο ανέφικτο δεδομένου ότι ο Δήμος ΔΕΝ είχε αρμοδιότητα να υλοποιήσει τον συγκεκριμένο άξονα. 2018 - Η σημερινή διοίκηση του Δήμου Χαλανδρίου καταφέρνει τελικά να ολοκληρώσει την Πολεοδομική Μελέτη, δρομολογώντας μετά από επίπονες προσπάθειες την κατάργηση της Λ. «Ελευθέρα Πεντέλης», με την απόφαση 277/2015 του Δημοτικού Συμβουλίου. 2019 – Το ΣΥΠΟΘΑ δεν λαμβάνει απόφαση για την Πολεοδομική Μελέτη, κρίνοντας, μετά από εισήγηση της επικεφαλής της Δ/νσης Περιβάλλοντος και Πολεοδομικού Σχεδιασμού της Περιφέρειας, ότι έπρεπε να προηγηθεί γνωμοδότηση της Δ/νσης Οδικών Υποδομών (Δ.Ο.Υ.) του Υπουργείου Υποδομών επί των οδικών αξόνων που συμπεριλαμβάνονται στην περιοχή μελέτης. 2019 (26 Ιουλίου) – Η Διεύθυνση Οδικών Υποδομών ζητά ουσιαστικά τον επανασχεδιασμό της Πολεοδομικής Μελέτης, προτείνοντας στον Δήμο την κατασκευή παράδρομων, οι οποίοι δεν προβλέπονται από καμία μελέτη. Για την υλοποίησή τους ο Δήμος θα έπρεπε να απαλλοτριώσει περίπου συνολικά 27.000 τ.μ. (χωρίς να υπολογίζονται τα κτίσματα) επιπλέον των προβλεπόμενων από τη μελέτη και να απομακρύνει από τα σπίτια τους σχεδόν 30 οικογένειες. Το κόστος των αποζημιώσεων εκτιμάται ότι θα ήταν της τάξης των 15 εκ. ευρώ! 2020 – Μετά τις έντονες δημόσιες διαμαρτυρίες του Δήμου, ο περιφερειάρχης κ. Γ. Πατούλης συγκαλεί τηλεδιάσκεψη όπου συναποφασίζεται οδικός χάρτης για την άρση του αδιεξόδου. 2021 – Εγκρίνεται το νέο Γενικό Πολεοδομικό Σχέδιο της πόλης. Κατόπιν νέας απαίτησης της Περιφέρειας, ο Δήμος σε νέα ανάρτηση της Μελέτης και την καταθέτει εκ νέου, παίρνοντας υπόψη κάθε υπόδειξη της Περιφέρειας προκειμένου να επιλυθεί το ζήτημα. 2021 (Αύγουστος) – Η μελέτη κατατίθεται εκ νέου στη Δ/νση Περιβάλλοντος και Πολεοδομικού Σχεδιασμού της Περιφέρειας Αττικής, η οποία, μετά από έξι μήνες, προωθεί τη μελέτη για έγκριση από το ΣΥΠΟΘΑ.  * Ερώτηση στη Βουλή για το θέμα του «Πεύκο Πολίτη» κατέθεσαν οι βουλευτές: Ζαχαριάδης Κώστας, Χατζηγιαννάκης Μιλτιάδης, Γκιόλας Γιάννης, Κατρούγκαλος Γιώργος, Μάλαμα Κυριακή, Ξενογιαννακοπούλου Μαριλίζα, Παπαδόπουλος Αθανάσιος (Σάκης), Ραγκούσης Γιάννης, Σκουρλέτης Παναγιώτης (Πάνος), Τσακαλώτος Ευκλείδης, Φάμελλος Σωκράτης και Χρηστίδου Ραλλία, από το ΣΥΡΙΖΑ. Παφίλης Θανάσης, Γκιόκας Γιάννης, Κανέλλη Λιάνα, Κατσώτης Χρήστος και Μανωλάκου Διαμάντω από το ΚΚΕ. Επίσης, και ο βουλευτής Κλέων Γρηγοριάδης του ΜΕΡΑ25. ** Ερώτηση για το θέμα έθεσαν προς τον πρόεδρο του Περιφερειακού Συμβουλίου Αττικής, οι περιφερειακοί σύμβουλοι της «Δύναμη Ζωής» Μπαλάφας Γιώργος και Αθανασίου Μάριος. Η Περιφέρεια Αττικής εξέδωσε νωρίτερα την ακόλουθη σχετική ανακοίνωση: Με τη θετική εισήγηση της Διεύθυνσης Χωρικού Σχεδιασμού της Περιφέρειας Αττικής στο αρμόδιο ΣΥΠΟΘΑ της Αποκεντρωμένης Διοίκησης, η Μελέτη πολεοδόμησης των περιοχών Ζώνης Δουκ. Πλακεντίας - Πεύκο Πολίτη του Δήμου Χαλανδρίου Ολοκληρώθηκε η επεξεργασία και η εισήγηση της πολεοδομικής μελέτης στην περιοχή «Πεύκο Πολίτη - Ζώνη Δουκίσσης Πλακεντίας» του Δήμου Χαλανδρίου και απεστάλη στο Συμβούλιο Πολεοδομικών Θεμάτων και Αμφισβητήσεων Β. Αττικής (ΣΥΠΟΘΑ) της Αποκεντρωμένης Διοίκησης Αττικής για να γνωμοδοτήσει. Η Διεύθυνση Χωρικού Σχεδιασμού της Περιφέρειας Αττικής εισηγείται στο ΣΥΠΟΘΑ την έγκριση του σχεδίου και τον καθορισμό σε όλη την έκταση της μελέτης οικοδομήσιμων χώρων, οδών, πεζοδρόμων, χώρων πρασίνου, κοινοχρήστων χώρων πλατείας, χώρων παιδικής χαράς, χώρων στάθμευσης, χώρων Εκπαίδευσης και Άθλησης. Το επόμενο βήμα μετά τη γνωμοδότηση του ΣΥΠΟΘΑ είναι η αποστολή του φακέλου στο ΥΠΕΝ για τις διαδικασίες έκδοσης ΠΔ. Να σημειωθεί ότι το σχετικό θέμα δρομολογήθηκε προς επίλυση με συγκεκριμένες ενέργειες και παρεμβάσεις του περιφερειάρχη Αττικής Γιώργου Πατούλη. Μεταξύ άλλων πραγματοποιήθηκε σειρά συναντήσεων και συσκέψεων με τον περιφερειάρχη, τον εντεταλμένο περιφερειακό σύμβουλο Χωρικού Σχεδιασμού Αθ. Κατσιγιάννη, τον δήμαρχο Χαλανδρίου Σίμο Ρούσσο, τη διευθύντρια Χωρικού Σχεδιασμού Ε. Μικράκη, καθώς και υπηρεσιακών στελεχών της Περιφέρειας και του Δήμου. Με αφορμή την ολοκλήρωση της επεξεργασίας και της εισήγησης της πολεοδομικής μελέτης που απεστάλη ΣΥΠΟΘΑ ο περιφερειάρχης Γ. Πατούλης δήλωσε: «Συνεπείς στις δεσμεύσεις μας συμβάλλουμε στην επίλυση πολεοδομικών ζητημάτων τα οποία ταλαιπωρούν τους πολίτες πάνω από 50 χρόνια. Ως πρώην δήμαρχος, γνωρίζω πόσο σημαντική είναι η αντιμετώπιση πολεοδομικών ζητημάτων. Από τη θέση του περιφερειάρχη έχω ζητήσει η επίλυσή τους να είναι στις προτεραιότητες των υπηρεσιών μας. Παρά τις χρονοβόρες διαδικασίες και τις σημαντικές ελλείψεις προσωπικού οι υπηρεσίες μας καταβάλλουν υπεράνθρωπες προσπάθειες και συμβάλλουν στην υλοποίηση σχετικών ζητημάτων τα οποία για πολλές δεκαετίες κράτησαν δέσμιους χιλιάδες ιδιοκτήτες που δεν μπορούν να αξιοποιήσουν τις περιουσίες τους».  
