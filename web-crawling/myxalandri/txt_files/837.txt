Title:
Εκδήλωση της ΠΕΓΚΑΠ-ΝΥ στο Χαλάνδρι με ανοιξιάτικες κλασικές νότες στο πιάνο
Description:
ΠΡΟΣΚΛΗΣΗ ΠΕΓΚΑΠ-ΝΥ Είμαστε στην ευχάριστη θέση να σας ανακοινώσουμε ότι η Πανελλήνια Ένωση Γονέων και Κηδεμόνων Ατόμων Παιδιών Νοητικά Υστερούντων θα συμμετέχει στο φεστιβάλ Piano City Athens 2023. Η μουσική μέσα από το πιάνο ενώνει, θεραπεύει και αναδεικνύει δυνατότητες στους ανθρώπους. Ο πιανίστας κος Δημήτριος Καραμανώλης και οι ωφελούμενοι πιανίστες μας, θα μας χαρίσουν ένα πολύ όμορφο πρωινό κλασικής μουσικής. Απόδειξη ότι η μουσική είναι ένας τρόπος επικοινωνίας για όλους. Είμαστε πολύ περήφανοι ως φορέας που συμμετέχουμε σε αυτό το φεστιβάλ. Η εκδήλωση θα πραγματοποιηθεί στις εγκαταστάσεις μας (Λ. Πεντέλης 92 στο Χαλάνδρι) την Παρασκευή 12 Μαΐου 2023 στις 11:00 π.μ. (τηλ. επικ.: 210-6814125, 08:00-14:00), www.pegkap.gr. Ποιοι είμαστε: Η Πανελλήνια Ένωση Γονέων και Κηδεμόνων Ατόμων Παιδιών με Νοητική Υστέρηση και συνοδές αναπηρίες (ΠΕΓΚΑΠ-ΝΥ), Ειδικό Φιλανθρωπικό Σωματείο Μη Κερδοσκοπικού Χαρακτήρα, ιδρύθηκε το 1960 από γονείς ατόμων - παιδιών νοητικά υστερούντων. Κύριο έργο της είναι να αναγνωρίζει τα προβλήματα των ατόμων με νοητική υστέρηση και να φροντίζει για την εκπαίδευση-κατάρτιση και ενσωμάτωσή τους στην κοινωνία μέσω εξειδικευμένων επιστημονικών μεθόδων. Ταυτόχρονα αποσκοπεί να στηρίξει και την οικογένεια. Η προσαρμογή στα νέα δεδομένα βρίσκει την ΠΕΓΚΑΠ-ΝΥ να δημιουργεί και να λειτουργεί δύο Κέντρα Διημέρευσης Ημερήσιας Φροντίδας (ΚΔΗΦ), στην Άνοιξη και στο Χαλάνδρι Αττικής, μία Στέγη Υποστηριζόμενης Διαβίωσης, ένα Κέντρο Ηλικιωμένων ΑμεΑ, ένα Κέντρο Πρόληψης και Συμβουλευτικής που διοργανώνει επιστημονικά σεμινάρια, ημερίδες και διάφορες εκδηλώσεις. Επιπλέον, σημαντικό έργο αποτελεί η υλοποίηση του προγράμματος Πρώιμης Παρέμβασης για παιδιά 0 έως 6 ετών, καθώς και η ύπαρξη του αθλητικού συλλόγου «ΔΙΑΓΟΡΑΣ». Πρόσφατα έχουμε δημιουργήσει έναν πολυάριθμο Σύλλογο Εθελοντών ΠΕΓΚΑΠ-ΝΥ με το όνομα «Άνοιξη Ζωής».
