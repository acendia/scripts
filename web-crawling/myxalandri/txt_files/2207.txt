Title:
Χειροβομβίδα εξερράγη στο ρωσικό Προξενείο στο Χαλάνδρι
Description:
Χειροβομβίδα στον προαύλιο χώρο του ρωσικού προξενείου στην οδό Τζαβέλλα στο Χαλάνδρι, πέταξαν άγνωστοι δράστες στις 03:20 τα ξημερώματα. Αν και οι αρχικές πληροφορίες ανέφεραν ότι η χειροβομβίδα δεν εξερράγη, τελικά αστυνομικές πηγές ανέφεραν ότι αυτό συνέβη. Στο σημείο έσπευσε ισχυρή αστυνομική δύναμη και άνδρες του Τμήματος Εξουδετέρωσης Εκρηκτικών Μηχανισμών, ενώ παράλληλα εξετάζεται το υλικό από τις κάμερες στο ρωσικό προξενείο και την ευρύτερη περιοχή. Παράλληλα, η αστυνομία ερευνά και εάν έχει σχέση με την επίθεση αυτή μια μηχανή που βρέθηκε καμένη στη συμβολή των οδών Οικονόμου και Κουντουριώτη, στα Εξάρχεια. Σημειώνεται ότι η αστυνομία έχει αποκλείσει την κυκλοφορία στην ευρύτερη περιοχή που βρίσκεται το ρωσικό προξενείο. Την υπόθεση ανέλαβε η Αντιτρομοκρατική Υπηρεσία. Τον Φεβρουάριο το ρωσικό προξενείο βρέθηκε στο στόχαστρο ομάδας αναρχικών, οι οποίοι άνοιξαν πανό με συνθήματα συμπαράστασης για Ρώσους αναρχικούς και πέταξαν φέιγ βολάν στο κτίριο που βρίσκεται στην οδό Τζαβέλλα στο Χαλάνδρι. Η σημερινή επίθεση αυτή έχει παρόμοια χαρακτηριστικά με αυτή που σημειώθηκε τον Νοέμβριο του 2016 εναντίον της γαλλικής πρεσβείας, στη λεωφόρο Βασιλίσσης Σοφίας. Τότε, δράστες είχαν πετάξει χειροβομβίδα στην σκοπιά, με αποτέλεσμα να τραυματιστεί ο φρουρός στο πόδι. Την ευθύνη είχε αναλάβει η οργάνωση «Επαναστατική Αυτοάμυνα». Έως αυτή την ώρα δεν υπάρχει ανάληψη ευθύνης για την επίθεση στο ρωσικό προξενείο. Πηγή:&amp;nbsp;www.kathimerini.gr &amp;nbsp;
