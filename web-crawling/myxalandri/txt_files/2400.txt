Title:
Όλα όσα έγιναν στο Χαλάνδρι στον ενάμιση χρόνο της πανδημίας (βίντεο)
Description:
Οι πρωτόγνωρες οικονομικές και υγειονομικές συνθήκες της πανδημίας δοκίμασαν και δοκιμάζουν τις αντοχές όλων μας. Όλο αυτό το διάστημα η διοίκηση του Δήμου Χαλανδρίου έκανε μια συστηματική προσπάθεια να κρατήσει την πόλη και την κοινωνία όρθια και παράλληλα να προωθήσει την υλοποίηση μεγάλων έργων υποδομών που τόσο έχει ανάγκη το Χαλάνδρι.  Αναλυτικά η ανακοίνωση του Δήμου: Δόθηκε μάχη σε πολλά μέτωπα ● για τους ασθενέστερους ● για όσους ανήκουν σε ευπαθείς ομάδες χωρίς προστατευτικό περιβάλλον ● για τους καλλιτέχνες. ● για την καθαριότητα στην πόλη ● για την αποτροπή διασποράς του κορωνοϊού ● για την προστασία των εργαζομένων ● για να συνεχιστούν απρόσκοπτα μια σειρά από σημαντικά έργα, παρά τη συρρίκνωση των εσόδων του Δήμου -λόγω της διαχείρισης της κρίσης- και παρά την πενιχρή κρατική ενίσχυση.  Στήριξη των ασθενέστερων  Ο Δήμος στάθηκε στο πλευρό των πολιτών στηρίζοντας και μέσα στην πανδημία τις επιλογές της για χαμηλά δημοτικά τέλη, για πλήρη απαλλαγή από αυτά των ευπαθών κοινωνικά ομάδων, για συμβολικά τροφεία στους Παιδικούς Σταθμούς μαζί με μια σειρά ελαφρύνσεων (πολύτεκνες, τρίτεκνες οικογένειες) έως και την πλήρη απαλλαγή για εισοδήματα έως 25.000 ευρώ.  Στάθηκε από την πρώτη στιγμή δίπλα στις επιχειρήσεις και τα αθλητικά σωματεία με σειρά ελαφρύνσεων.  Στήριξε όλες τις κοινωνικές δομές που αποτελούν ανάχωμα στη φτώχεια και στον κοινωνικό αποκλεισμό. Στήριξε τις δομές πρωτοβάθμιας φροντίδας υγείας αλλά και τις δομές ψυχικής υγείας για παιδιά και ενήλικες. Απάντησε στις ανάγκες των ηλικιωμένων, των ΑμεΑ, των Ρομά, των γυναικών - θυμάτων έμφυλης βίας.  Έργα ύψους 16 εκατ. ευρώ  Όσα έγιναν τον ενάμιση αυτό χρόνο είναι μετρήσιμα και ενθαρρυντικά. Ίσως το πιο σημαντικό όλων είναι ότι 2020 υλοποιήθηκε το 86,5% του τεχνικού προγράμματος που είχε σχεδιαστεί. Αυτό μεταφράζεται σε 25 έργα που υλοποιήθηκαν, 31 έργα που υλοποιούνται, 7 έργα που είναι υπό δημοπράτηση και 1 έργο που περιμένει την έγκριση της Αποκεντρωμένης Διοίκησης για να ξεκινήσει.  Η συντριπτική πλειοψηφία των παραπάνω είναι έργα υποδομών: αντιπλημμυρικά │ ανέγερση δημαρχείου │ έργα βελτίωσης της ενεργειακής αποδοτικότητας στα σχολεία │ έργα γεωθερμίας │ κτιριακές παρεμβάσεις σε 26 σχολεία και σε αθλητικούς χώρους │ αναπλάσεις σε πλατείες │ πράσινες διαδρομές για την προώθηση της βιώσιμης κινητικότητα │ Νέο Αθλητικό Κέντρο. Είναι έργα ύψους 16.000.000 ευρώ που εκτείνονται σχεδόν σε όλες τις γειτονιές της πόλης.  Κατακόρυφη αύξηση των χρηματοδοτήσεων  Σημαντική παράμετρος ότι τα έργα της προηγούμενης χρονιάς χρηματοδοτήθηκαν κατά 75,31%, ποσό 11.660.000 ευρώ, από εξωτερικές πηγές («Φιλόδημος», ΠΔΕ, Πράσινο Ταμείο) και μόλις κατά 24,69%, ποσό 4.132.000 ευρώ, από ίδιους πόρους του Δήμου.  Η εικόνα έχει αντιστραφεί πλήρως από το 2014, όταν το 80% των χρημάτων υλοποίησης των έργων προέρχονταν απευθείας από χρήματα των δημοτών (ίδιοι πόροι του Δήμου) και μόλις το 20% από άλλες χρηματοδοτήσεις.  To ευρωπαϊκό πρόγραμμα Cultural Hidrant  Μέσα στην πανδημία επίσης ξεκίνησε η υλοποίηση του οραματικού ευρωπαϊκού προγράμματος Cultural Hidrant, με χρηματοδότηση 3,1 εκατ. ευρώ από την Διαχειριστική Αρχή Αστικών Καινοτόμων Δράσεων. Ο Δήμος Χαλανδρίου, ως επικεφαλής ομάδας επτά εταίρων, φιλοδοξεί να αναδείξει το αρχαίο μνημείο του ρωμαϊκού Αδριάνειου Υδραγωγείου αλλά και να το εντάξει ως ζωντανό στοιχείο στην καθημερινότητα της πόλης και μέσα απ’ αυτό να ανασυστήσει την ιστορία της.     Λύσεις σε χρόνια προβλήματα  Η πολυαναμενόμενη έγκριση του Γενικού Πολεοδομικού Σχεδίου, στις 21 Απριλίου 2021, κατοχυρώνει μια σειρά από πρόνοιες για την κατοικία, το περιβάλλον, τις επιχειρήσεις, τις μεταφορές, τους χώρους πρασίνου, άθλησης και εκπαίδευσης ενώ παράλληλα ανοίγει το δρόμο για την ένταξη στο Σχέδιο Πόλης της περιοχής «Πεύκο Πολίτη», μετά από 50 χρόνια! Με τους πολίτες για την πόλη  Σε όλη τη διάρκεια της πανδημίας στηρίχθηκε το δημόσιο σχολείο, οι οικογένειες με παιδιά, η άθληση στην πόλη, η Τέχνη αλλά και η προσπάθεια να βελτιωθεί η επικοινωνία των πολιτών με τον Δήμο για την αποτελεσματικότερη εξυπηρέτησή τους. Τι έγινε στην πράξη: Υπέρ του δημόσιου σχολείου  Διανεμήθηκαν μάσκες σε μαθητές και εκπαιδευτικούς στην έναρξη της σχολικής χρονιάς και αγοράστηκαν 125 τάμπλετ για να μπορέσουν όλοι οι μαθητές του Χαλανδρίου να συμμετέχουν στην τηλεκπαίδευση. Οι σχολικές επιτροπές ενισχύθηκαν με περισσότερα 350.000 ευρώ. Τα σχολεία της πόλης άλλαξαν όψη, μετά από χρόνια εγκατάλειψης. Τα έργα κτιριακών παρεμβάσεων, ενεργειακής αναβάθμισης και προσβασιμότητας έφτασαν τα 3.147.300 ευρώ.  Για τις οικογένειες με παιδιά  Παρά τη δυσμενή οικονομική συγκυρία ο Δήμος στάθηκε δίπλα στις οικογένειες με παιδιά στους Παιδικούς Σταθμούς της πόλης με πολύ συγκεκριμένους τρόπους:  Πλήρης απαλλαγή από τα τροφεία για εισοδήματα έως 25.000 ευρώ Ελαφρύνσεις για πολύτεκνες και τρίτεκνες οικογένειες Εγγραφή βρεφών από 12 μηνών για ΠΡΩΤΗ ΦΟΡΑ Αδιάβλητη διαδικασία επιλογής βρεφών και νηπίων Ψηφιακό παιδαγωγικό υλικό και βίντεο στη διάρκεια της καραντίνας Εκτεταμένες παρεμβάσεις στις παιδικές χαρές  Άθληση και στην πανδημία  Με την παραγωγή βίντεο γυμναστικής στο σπίτι για μικρούς και μεγάλους στη διάρκεια της καραντίνας και με λήψη όλων των αναγκαίων μέτρων για την ασφαλή λειτουργία των αθλητικών κέντρων το υπόλοιπο διάστημα, η δ/νση Αθλητισμού έκανε το δικό της αγώνα για να μην «παγώσει» η άθληση στην πόλη.  Με την τέχνη και τους ανθρώπους της  Με πλήρη εφαρμογή των μέτρων προστασίας από τον κορωνοϊό, η δ/νση Πολιτισμού του Δήμου οργάνωσε το 2020, όπως και φέτος, το Φεστιβάλ Ρεματιάς 2021 “Νύχτες Αλληλεγγύης”, με μικρότερο αριθμό παραστάσεων, αλλά με το ίδιο πάθος για τη στήριξη των καλλιτεχνών. Επιπλέον κατά τη διάρκεια του β’ κύματος της πανδημίας πραγματοποιήθηκαν διαδικτυακά τα περισσότερα από τα καλλιτεχνικά εργαστήρια του Δήμου.  Αμεσότερη εξυπηρέτηση των πολιτών  Οι πολίτες διασυνδέθηκαν αποτελεσματικότερα με τις υπηρεσίας του Δήμου μέσω της ιστοσελίδας www.chalandri.gr και της εφαρμογής chalandri report για την άμεση καταγραφή αιτημάτων και παραπόνων, αλλά και μέσω της νέας Γραμμής Δημότη (214 214 70 40) που λειτουργεί 7 ημέρες την εβδομάδα από τις 08:00 έως τις 22:00.     Μια αλληλεγγύη δρόμος Χάρη και στην αμέριστη στήριξη των συμπολιτών μας, ο Δήμος Χαλανδρίου κατάφερε να κρατήσει ανοιχτό τον δρόμο της αλληλεγγύης και σε συνθήκες Covid-19 οργανώνοντας αποστολές στήριξης των ανηλίκων στις Φυλακές του Αυλώνα, των προσφύγων στο Καρά Τεπέ, των Κούρδων πολιτικών προσφύγων στο Λαύριο, των πλημμυροπαθών στην Καρδίτσα, των Αρμένιων που εκδιώχθηκαν από το Ναγκόρνο Καραμπάχ.  Σίμος Ρούσσος: «Η πανδημία δυσχέρανε αλλά δεν έκαμψε την προσπάθειά μας»  «Οι υπηρεσίες του Δήμου και η προσπάθεια των εργαζομένων στήριξαν το όραμα της διοίκησης και έφεραν αυτό το θετικό αποτέλεσμα, το οποίο μας επιτρέπει να ανεβάσουμε τον πήχη ακόμα πιο ψηλά. Η πανδημία δυσχέρανε αλλά δεν έκαμψε την προσπάθειά μας. Οι προκλήσεις είναι εδώ και για το επόμενο διάστημα. Όμως δεν τις φοβηθήκαμε ποτέ. Γι’ αυτό και συνεχίζουμε», σημείωσε ο δήμαρχος Χαλανδρίου Σίμος Ρούσσος. Δείτε όλα όσα έγιναν στην πόλη στο βίντεο που ακολουθεί: https://www.youtube.com/watch?v=0i6ceVVNkUQ  
