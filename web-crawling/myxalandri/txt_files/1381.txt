Title:
Μεταμορφώνονται οι αυλές των Παιδικών Σταθμών του Χαλανδρίου
Description:
Την πλήρη ανακατασκευή των αύλειων χώρων όλων των Παιδικών Σταθμών του Χαλανδρίου προβλέπει το έργο, ύψους 250.000 ευρώ, που έχει ήδη ξεκινήσει και θα ολοκληρωθεί μέσα στο Καλοκαίρι. Τα νέα χρωματιστά δάπεδα που πληρούν τις υψηλότερες προδιαγραφές ασφαλείας, και τα καινούρια παιχνίδια έχουν μεταμορφώσει πλήρως τις αυλές των Παιδικών Σταθμών, σε έναν χαρούμενο, ασφαλή και φιλόξενο χώρο για τα μικρά παιδιά. Ήδη έχουν ολοκληρωθεί οι εργασίες στον 1ο, 5ο, 6ο &amp;amp; 8ο Παιδικό Σταθμό, και συνεχίζονται στους υπόλοιπους. Έλενα Χριστούλη: «Πλήρης ανακατασκευή με τα πιο ασφαλή υλικά» «Η αναβάθμιση των κτιριακών υποδομών των Παιδικών μας Σταθμών είναι κύριο μέλημα της σημερινής διοίκησης. Από το 2014 γίνονται συστηματικές εργασίες ανακαίνισης σε όλους τους Παιδικούς Σταθμούς, εργασίες που διευρύνονται φέτος, ώστε οι παιδικοί σταθμοί να εναρμονίζονται πλήρως με τις αυστηρές προδιαγραφές αδειοδότησης που καθιέρωσε το Π.Δ. 99/2017. Για τον σκοπό αυτό, η Τεχνική Υπηρεσία ωρίμασε τις κατάλληλες μελέτες και εξασφαλίστηκε χρηματοδότηση, το 2019, από το πρόγραμμα «Φιλόδημος» ύψους 250.000 ευρώ. Αυτό το διάστημα γίνονται έργα αναβάθμισης των αύλειων χώρων των Παιδικών Σταθμών. Όλα τα υλικά που χρησιμοποιούνται πληρούν όλες τις προδιαγραφές ασφαλείας, είναι φιλικά προς τα παιδιά αλλά και προς το περιβάλλον. Στόχος μας να δημιουργήσουμε τις καλύτερες δυνατές συνθήκες για τα παιδιά, τους παιδαγωγούς, αλλά και όλο το προσωπικό των Παιδικών Σταθμών», υπογράμμισε η αντιδήμαρχος Τεχνικών Υπηρεσιών Έλενα Χριστούλη. Για την αποτελεσματικότερη και πιο ουσιαστική στήριξη των οικογενειών με μικρά παιδιά, η σημερινή διοίκηση του Δήμου Χαλανδρίου έχει υλοποιήσει, σύμφωνα με τη σχετική ανακοίνωση, τα παρακάτω: Οι Παιδικοί Σταθμοί διπλασιάστηκαν σε 8 από 4, το 2014, ενώ δημιουργήθηκαν εκ του μηδενός βρεφικά τμήματα, τα οποία είχαν καταργηθεί από τη διοίκηση Κουράση το 2011. Σε αυτά γίνονται, πλέον, δεκτά βρέφη από 11 μηνών, προσφέροντας μια σημαντική βοήθεια στα νέα ζευγάρια. Με σταθερά κοινωνικό πρόσημο, υιοθετήθηκε μια πολιτική τροφείων, που απαλλάσσει από τη συνδρομή όλα τα εισοδήματα μέχρι 25.000 ευρώ. Τίποτα από τα παραπάνω βέβαια δεν θα είχε υλοποιηθεί, χωρίς την πρόσληψη 63 βρεφονηπιοκόμων, μαγείρων και καθαριστριών μέσω ΕΣΠΑ, ήδη από το 2016. Μέχρι τότε ο Δήμος δεν χρησιμοποιούμε το ΕΣΠΑ για τις αναγκαίες προσλήψεις προσωπικού.  
