Title:
“Είμαι πολίτης, μαθαίνω να διεκδικώ”: Οι μαθητές του 4ου Λυκείου Χαλανδρίου το έκαναν πράξη, ξεκινώντας από το
Description:
Είναι πολίτες, μαθαίνουν να διεκδικούν και ξεκίνησαν από τον δήμαρχο Χαλανδρίου, οι μαθητές της Α’ Λυκείου του 4ου ΓΕΛ Χαλανδρίου, που συναντήθηκαν, την Παρασκευή 15 Απριλίου 2022, με τον Σίμο Ρούσσο, προκειμένου να του εκθέσουν το αίτημα τους για ενίσχυση του ηλεκτρονικού εξοπλισμού του σχολείου τους. Τα παιδιά έκαναν πράξη το «Είμαι πολίτης, μαθαίνω να διεκδικώ», του εκπαιδευτικού προγράμματος στο οποίο συμμετέχουν, ζητώντας συνάντηση με τον δήμαρχο Χαλανδρίου για να του παρουσιάσουν αυτοπροσώπως το αίτημά τους και να διεκδικήσουν την ικανοποίησή του. Ο Σίμος Ρούσσος τους καλωσόρισε, τους ενθάρρυνε να διεκδικούν, με αναφορές στα μαθητικά αιτήματα την εποχή που ο ίδιος καθόταν στα θρανία, και δεσμεύτηκε ότι θα κάνει ό,τι είναι δυνατό, ακόμα και καθ’ υπέρβαση των αρμοδιοτήτων του Δήμου, προκειμένου να ικανοποιήσει το αίτημά τους. Με την ευκαιρία της συνάντησης, ο δήμαρχος Χαλανδρίου τους εξήγησε τη λειτουργία των Σχολικών Επιτροπών, τους μίλησε για τις ξεχωριστές αρμοδιότητες του Δήμου και του Υπουργείου Παιδείας, ενώ τους ενημέρωσε για τις δράσεις της ανακύκλωσης που είναι σε εξέλιξη στην πόλη, αλλά και για το μεγάλο έργο ανάδειξης του Αδριάνειου Υδραγωγείου που αρχίζει να αφήνει το αποτύπωμά του στο Χαλάνδρι. Οι μαθητές πάντως ...δεν πιάστηκαν αδιάβαστοι, ειδικά σε ότι αφορά το έργο ανάδειξης του Αδριάνειου, μιας και το 4ο Λύκειο είναι ένα από τα σχολεία που συμμετέχουν ενεργά στην υλοποίηση του ευρωπαϊκού προγράμματος Cultural Hidrant. Ως ενθύμιο της επίσκεψής τους στο γραφείο του, ο δήμαρχος Χαλανδρίου χάρισε στα παιδιά το λεύκωμα «Δεκαετία του ’40 και οι Χαλανδραίοι», της ομάδας Προφορικής Ιστορίας του Δήμου Χαλανδρίου. Στη συνάντηση παραβρέθηκαν η αντιδήμαρχος Παιδείας &amp;amp; Προσχολικής Αγωγής Ιωάννα Αθανασάτου, όπως επίσης η εκπαιδευτικός κ. Αυγουστάτου, η οποία είναι υπεύθυνη για την υλοποίηση του προγράμματος «Είμαι πολίτης, μαθαίνω να διεκδικώ», αλλά και η διευθύντρια του 4ου Λυκείου κ. Σταματούρου, η οποία ευχαρίστησε τον δήμαρχο Χαλανδρίου για τις παρεμβάσεις που γίνονται τα τελευταία χρόνια στο σχολικό συγκρότημα.
