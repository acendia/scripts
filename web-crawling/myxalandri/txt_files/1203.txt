Title:
Ξεκίνησαν οι Χριστουγεννιάτικες εκδηλώσεις στο Χαλάνδρι
Description:
Με τη φωταγώγηση του χριστουγεννιάτικου δέντρου, την Παρασκευή 8 Δεκεμβρίου στην κεντρική πλατεία της πόλης, ξεκίνησαν οι εορταστικές εκδηλώσεις στο Χαλάνδρι. Εκατοντάδες κόσμου, μικροί και μεγάλοι, βρέθηκαν στη χριστουγεννιάτικη γιορτή και έκαναν παρέα με ξυλοπόδαρους, μεγάλες χριστουγεννιάτικες κούκλες αλλά και τον ίδιο τον Άη Βασίλη, ο οποίος ξενάγησε τα παιδιά στο εργαστήριό του. Πολύχρωμα βεγγαλικά σε διάφορα σχέδια φώτισαν τον ουρανό ενώ τον μελωδικό τόνο της βραδιάς έδωσε η Παιδική Χορωδία και η Φιλαρμονική Ορχήστρα του Δήμου Χαλανδρίου. Τη φωταγώγηση του χριστουγεννιάτικου δέντρου έκανε ο δήμαρχος Χαλανδρίου, Σίμος Ρούσσος, ενώ στη γιορτή παραβρέθηκαν επίσης οι αντιδήμαρχοι, δημοτικοί σύμβουλοι καθώς και εκπρόσωποι πολιτιστικών συλλόγων και άλλων κοινωνικών φορέων της πόλης. Το δικό τους δέντρο, που είχαν φυτέψει πριν ένα χρόνο στην πλατεία, στόλισαν και φωταγώγησαν και τα μέλη της Ένωσης Παλαιών Προσκόπων Χαλανδρίου. Κατά τη διάρκεια της βραδιάς μικροί και μεγάλου ξετρελάθηκαν με το διαδραστικό παιχνίδι με τις γιγάντιες σαπουνόφουσκες (bubble show) ενώ την παράσταση έκλεψε το τρένο των Χριστουγέννων, με το οποίο τα παιδιά θα συνεχίσουν να κάνουν μαγικά ταξίδια μέχρι και το τέλος της εορταστικής περιόδου. Τα κεράσματα δεν έλειψαν από τη βραδιά καθώς ο Εμπορικός Σύλλογος Χαλανδρίου «ΦΛΥΑ» καθώς επίσης και τα ζαχαροπλαστεία Κωνσταντινίδης, Στεφάνου και CARAΜELLA προσέφεραν στον κόσμο χριστουγεννιάτικες λιχουδιές. O δήμαρχος ευχήθηκε σε όλους και όλες για τις γιορτές και ευχαρίστησε τους/τις παρευρισκόμενους/ες καθώς και τους/τις εργαζόμενους/ες για την όμορφη εορταστική ατμόσφαιρα της πόλης μας. Ο Δήμος Χαλανδρίου, στην ανακοίνωσή του, εύχεται οι φετινές γιορτές να γίνουν μια αληθινή ευκαιρία να ανακαλύψουμε και να διατηρήσουμε το πραγματικό πνεύμα των Χριστουγέννων και όλοι/ες μας να δείξουμε αγάπη και αλληλεγγύη για τους συνανθρώπους μας. &amp;nbsp;
