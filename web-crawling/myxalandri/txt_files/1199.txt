Title:
Σύλλογος Χαλανδρίου ΑΡΓΩ: Καταργείται το ΕΣΥ, η σημαντικότερη κοινωνική κατάκτηση για τη δημόσια Υγεία
Description:
Ενώ η πανδημία ανέδειξε την ανάγκη ισχυροποίησης των δημόσιων συστημάτων υγείας, οδηγούμαστε συστηματικά στην ιδιωτικοποίηση του Ε.Σ.Υ. Το νομοσχέδιο για τη δευτεροβάθμια περίθαλψη που κατέθεσε η κυβέρνηση, μας οδηγεί στην προ-Ε.Σ.Υ. κατάσταση, αλλοιώνοντας τη θεμελιώδη φιλοσοφία του, το οποίο μέχρι τώρα παρέχει δωρεάν υπηρεσίες Υγείας ισότιμα σε όλους τους πολίτες. Έχει ήδη ξεσηκώσει την αντίδραση των νοσοκομειακών γιατρών και των συλλογικών οργάνων τους, της Ομοσπονδίας Νοσοκομειακών Γιατρών (ΟΕΝΓΕ), των Ενώσεων Νοσοκομειακών Γιατρών, της Αθήνας-Πειραιά (ΕΙΝΑΠ), της Θεσσαλονίκης και όλης της Ελλάδας, των εργαζομένων στα Νοσοκομεία (ΠΟΕΔΗΝ) κλπ. Αυτό που παρουσιάζεται ως «ελευθερία επιλογών» οδηγεί σε πολύμηνες, πολύχρονες αναμονές για μία εξέταση, ένα χειρουργείο, με κίνδυνο την υγεία και τη ζωή τους. Ρυθμίσεις που έρχονται σε συνέχεια της θεσμοθέτησης των Απογευματινών χειρουργείων στα Νοσοκομεία επί πληρωμή των ασθενών. Κριτήριο εξυπηρέτησης των ασθενών γίνεται η οικονομική τους δυνατότητα. Τις συνέπειες αυτών των διαλυτικών επιλογών για το Ε.Σ.Υ. θα τις δούμε σε εμάς, στα παιδιά μας, στα εγγόνια, στους γονείς μας. Η κατάργηση της πλήρους και αποκλειστικής απασχόλησης των γιατρών του ΕΣΥ, οι οποίοι θα μπορούν να λειτουργούν ιδιωτικό ιατρείο ή να συνεργάζονται με ιδιωτικές κλινικές και η δυνατότητα να προσφέρουν (ακριβές για τους ασθενείς) υπηρεσίες στο ΕΣΥ ιδιώτες, οι οποίοι ταυτόχρονα θα έχουν συνεργασία με ιδιωτικές κλινικές, καταλύει στην πράξη την σημαντικότερη κατάκτηση για την Υγεία των πολιτών, το δημόσιο Εθνικό Σύστημα Υγείας. Οι πολίτες οδηγούνται στην ιδιωτική περίθαλψη ως εύκολη πελατεία, ώστε να κερδοσκοπούν τα μεγάλα ιδιωτικά θεραπευτήρια. Το μόνο που «επιτυγχάνεται» είναι η παραπέρα ενίσχυση της εμπορευματοποίησης της δημόσιας υγείας και η γιγάντωση του ιδιωτικού τομέα υγείας. Η Υγεία αποτελεί θεμελιώδες ανθρώπινο δικαίωμα. Η χώρα μας έχει ανάγκη από ένα ισχυρό, αποτελεσματικό δημόσιο Εθνικό Σύστημα Υγείας, στο οποίο &quot;οι υπηρεσίες υγείας παρέχονται ισότιμα σε κάθε πολίτη, ανεξάρτητα από την οικονομική, κοινωνική και επαγγελματική του κατάσταση, μέσα από ενιαίο και αποκεντρωμένο σύστημα υγείας&quot;, όπως αναφέρουν και οι ιδρυτικές αρχές του Ε.Σ.Υ. ΠΟΛΙΤΙΣΤΙΚΟΣ - ΕΠΙΣΤΗΜΟΝΙΚΟΣ ΣΥΛΛΟΓΟΣ ΧΑΛΑΝΔΡΙΟΥ «ΑΡΓΩ»
