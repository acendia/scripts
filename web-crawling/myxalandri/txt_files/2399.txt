Title:
Δήμος Χαλανδρίου: «Οι εργαζόμενοι στον Δήμο δεν ξεχνούν κ. Κρανίδη ποιος τους στοχοποίησε»
Description:
H απάντηση της διοίκησης του Δήμου Χαλανδρίου στην ανακοίνωση της παράταξης «Χαλάνδρι Ορίζοντας 2023» για τον Οργανισμό Εσωτερικής Υπηρεσίας του Δήμου Χαλανδρίου: Περισσεύει η υποκρισία στο ενδιαφέρον του κ. Κρανίδη για τους εργαζόμενους Οι εργαζόμενοι στον Δήμο δεν ξεχνούν κ. Κρανίδη ποιος τους στοχοποίησε Πέντε (!) μήνες μετά το Δημοτικό Συμβούλιο της 3ης Φεβρουαρίου 2021, στη διάρκεια του οποίου καταψηφίστηκε ο νέος Οργανισμός Εσωτερικής Υπηρεσίας, και οκτώ μήνες αφότου το κείμενο του ΟΕΥ στάλθηκε στις δημοτικές παρατάξεις για να κάνουν τις παρατηρήσεις και τις προτάσεις τους, η παράταξη του κ. Μάνου Κρανίδη θυμήθηκε το θέμα και επανήλθε με μια ανακοίνωση που δημιουργεί πολλά και εύλογα ερωτήματα. Πώς είναι δυνατό να μιλά η παράταξη του κ. Κρανίδη για στοχοποίηση υπαλλήλων από τον δήμαρχο Χαλανδρίου, όταν ο ίδιος συμμετείχε σε διοικήσεις που έλαβαν μια σειρά από αποφάσεις που έπληξαν ευθέως τους εργαζομένους και τη εύρυθμη λειτουργία του Δήμου Χαλανδρίου; Του θυμίζουμε ότι επί των ημερών του στη διοίκηση Γ. Κουράση: Συστήθηκε ο σημερινός Οργανισμός ο οποίος περιέκοψε 200 θέσεις εργαζομένων. Καταργήθηκαν, το 2013, τα Νομικά Πρόσωπα του Δήμου (Αετοπούλειο Πολιτιστικό Κέντρο, Οργανισμός Νεολαίας Άθλησης και Οργανισμός Κοινωνικής Προστασίας &amp;amp; Αλληλεγγύης). Απολύθηκαν σχεδόν 50 εργαζόμενοι από τους Βρεφονηπιακούς Σταθμούς της πόλης, με αποτέλεσμα τρεις εξ αυτών να κλείσουν, για να λειτουργήσουν εκ νέου το 2014 με τη σημερινή διοίκηση. Ζητά ο κ. Κρανίδης μια «σύγχρονη διακυβέρνηση του Δήμου χωρίς κομματικές παρωπίδες», ζήτα «σύγχρονες δομές οργάνωσης και διοίκησης» αλλά ίσως πρέπει να εξηγήσει στους πολίτες γιατί με την αρνητική του ψήφο για τον ΟΕΥ, ανέκοψε, αυτή ακριβώς την προοπτική που έφερνε το σχέδιο του νέου Οργανισμού. Να εξηγήσει επίσης γιατί με την αρνητική του ψήφο ανέκοψε τη δημιουργία Διεύθυνσης Πολεοδομίας στο Δήμο, ενώ επανειλημμένως και με δημόσιες ανακοινώσεις είχε εγκαλέσει τη διοίκηση για καθυστερήσεις στο θέμα αυτό. Ερωτήματα κρίσιμα στα όποια θα πρέπει να απαντήσουν όλες οι δημοτικές παρατάξεις που καταψήφισαν τον ΟΕΥ μετά από ένα χρόνο περίπου διαβούλευσης με όλες τις Διευθύνσεις για το περιεχόμενο του Οργανισμού. Πολύ περισσότερο που η παράταξη του κ. Κρανίδη στην τηλεδιάσκεψη των επικεφαλής των δημοτικών παρατάξεων που προηγήθηκε της συζήτησης στο Δημοτικό Συμβούλιο είχε υποδεχτεί με θετικά σχόλια το κείμενο του νέου Οργανισμού. Βλέπει «έλλειψη κινήτρου και κοινού οράματος» στο προσωπικό του Δήμου, η παράταξη του κ. Κρανίδη, η οποία καταγράφεται, όπως ισχυρίζονται, στα αιτήματα των εργαζομένων για αποχώρηση μέσω της κινητικότητας, αποκρύπτοντας τεχνηέντως ότι πρόκειται για ένα μείζον θέμα για όλους τους δήμους της χώρας, το οποίο ανέδειξε η ΚΕΔΕ στην τελευταία συνεδρίασή της στις 19 Ιουλίου 2021, καλώντας το Υπουργείο Εσωτερικών να δεχτεί πρόταση να υπάρχει σύμφωνη γνώμη δημάρχου για τη μετακίνηση τουλάχιστον των υπαλλήλων των Οικονομικών Υπηρεσιών, προκειμένου να σταματήσει η αφαίμαξη του προσωπικού των δήμων. Περισσό λοιπόν το ενδιαφέρον του κ. Κρανίδη για το προσωπικό του Δήμου αλλά μάλλον υποκριτικό και ετεροχρονισμένο. Υ.Σ. Καταλαβαίνουμε την ανάγκη να υπάρχει λογοτεχνική διάθεση σε μια ανακοίνωση αλλά μιας και μιλάμε για Λογοτεχνία ο Δον Κιχώτης ήταν αυτός που κυνηγούσε ανεμόμυλους, ο Σάντσο Πάντσα ήταν απλά ο ταπεινός του υπηρέτης.  
