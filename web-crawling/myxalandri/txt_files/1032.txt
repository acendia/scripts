Title:
Χάρης Ρώμας: «Όλοι βγάζουν αγκάθια σαν αχινοί!»
Description:
Ανακοίνωση του αντιπεριφερειάρχη Πολιτισμού &amp;amp; Αθλητισμού και υποψήφιου δημάρχου Χαλανδρίου, Χάρη Ρώμα, σχετικά με περιστατικό που σημειώθηκε σε εκδήλωση στο ΚΑΠΗ Κάτω Χαλανδρίου:  ΟΛΟΙ ΒΓΑΖΟΥΝ ΑΓΚΑΘΙΑ ΣΑΝ ΑΧΙΝΟΙ! Στα πλαίσια της απόλυτης εχθρότητας που αντιμετωπίζω από τη διοίκηση του Δήμου Χαλανδρίου, αφού όπως έχω ξαναγράψει είναι εμφανής ο πανικός λόγω της υποψηφιότητάς μου στις επόμενες δημοτικές εκλογές, μετά τη λάσπη που εισπράττω από τα τρόλια του Δήμου, μετά τις απρεπείς αναρτήσεις φερέφωνων του Δημάρχου εναντίον μου, άλλη μία απρέπεια αντιμετώπισα στο ΚΑΠΗ ΤΟΥ ΚΑΤΩ ΧΑΛΑΝΔΡΙΟΥ, όταν πήγα να παρακολουθήσω μία εξαιρετική δράση με τίτλο: «Με πλάκα και κονδύλι», έκθεση ουσιαστικά παλαιών υπέροχων αντικειμένων από το Μουσείο Μαθητικής Ζωής Βριλησσίων που παρουσίασαν συνταξιούχοι δάσκαλοι με επικεφαλής την εξαίρετη, στην παρουσίαση, Κατερίνα Βουτσαδάκη. Η ξινίλα που εισέπραξα από την εντεταλμένη δημοτική σύμβουλο για τα ΚΑΠΗ ενώπιον όλων, δεν περιγράφεται. Με το ζόρι κρατήθηκε για να μην πει, όχι μόνο σε μένα αλλά και στους υποψήφιους του συνδυασμού μου, Νίκο Συνοδινό και Νίκη Παπαγιαννάκη, ΦΥΓΕΤΕ! Και το αποκορύφωμα ήρθε όταν ανακοίνωσα στα μέλη του ΚΑΠΗ (που σημειωτέον στην πλειοψηφία τους με αντιμετώπισαν με μεγάλη χαρά) ότι η ΠΕΡΙΦΕΡΕΙΑ ΑΤΤΙΚΗΣ θα κάνει μια ψυχαγωγική εκδήλωση στο Πεδίον του Άρεως (στην κλειστή αίθουσα) για την Τρίτη ηλικία κι όσοι το επιθυμούν μπορούν να δηλώσουν συμμετοχή. Συνέχισα λέγοντας ότι θα βγάλουμε αφίσες που θα κολλήσουμε στα ΚΑΠΗ και άλλων Δήμων φυσικά αλλά και του Δήμου Χαλανδρίου. Τότε η εν λόγω κυρία είπε: «Δε μας ενδιαφέρει να διαφημίζουμε εκδηλώσεις της Περιφέρειας κύριε Αντιπεριφερειάρχα, αλλά μόνο εκδηλώσεις του Δήμου»!!! Οι πρώην δασκάλες των Βριλησσίων που παρουσίαζαν την έκθεση σοκαρίστηκαν, όπως μου είπαν μετά. Με λίγα λόγια η εντεταλμένη επιβεβαίωσε την άποψη ότι ο Δημοτικός άρχων και οι περί αυτού, θεωρούν το Δήμο τσιφλίκι τους και ουδόλως τους ενδιαφέρει η ευημερία των δημοτών αν οι ίδιοι δεν επωφελούνται προβάλλοντας τον εαυτό τους! Όμως η αντίστροφη μέτρηση έχει αρχίσει. Τα ψωμιά είναι λίγα!
