Title:
“Ζωή από μετάξι”: Μουσικό αφιέρωμα στον Νότη Μαυρουδή στο Θέατρο Ρεματιάς
Description:
Τη μοναδική συναυλία «Ζωή από μετάξι» παρουσιάζει το Φεστιβάλ Ρεματιάς 2023 - Νύχτες Αλληλεγγύης, την Τρίτη 4 Ιουλίου, ως αφιέρωμα και φόρο τιμής από την πόλη στον σπουδαίο δημιουργό και σολίστα, Νότη Μαυρουδή, για τα 60 χρόνια του έργου του. Η σχέση του Νότη Μαυρουδή με το Χαλάνδρι ήταν «έρωτας με την πρώτη ματιά», όπως εξομολογούνται οι οικείοι του. Στην πόλη του Χαλανδρίου πέρασε τα πιο δημιουργικά και ευτυχισμένα χρόνια της ζωής του, έγραψε τα σημαντικότερα έργα του και ωρίμασε πνευματικά, καλλιτεχνικά και αισθητικά. Ποτέ δεν αρνήθηκε την ενεργητική του παρουσία, όποτε και όπου η αγαπημένη του πόλη του το ζήτησε, όποτε τον χρειάστηκε. Υπήρξε μέλος του Δ.Σ. του Αετοπούλειου Πολιτιστικού Κέντρου του Δήμου Χαλανδρίου, όπου προσέφερε πάντα ανιδιοτελώς είτε με ομιλίες πάνω σε καλλιτεχνικά ή και κοινωνικά θέματα, είτε με τη συμμετοχή του σε εκδηλώσεις, όπως στη μεγάλη συναυλία για την αποκατάσταση του καμένου θεάτρου της Ρεματιάς και στη συναυλία που έγινε στο περσινό φεστιβάλ στη μνήμη της φίλης και συνεργάτιδάς του, Αρλέτας. Σταθερή υπήρξε και η συμμετοχή του στην τοπική εφημερίδα «ΦΛΥΑρία» με αρθρογραφία, όπου δεν παρέλειπε να εκφράζει και την ιδιαίτερη εκτίμησή του στην προσπάθεια της Ελένης Τσερεζόλε για την έκδοση του εντύπου. Ακόμη και μετά τον αδόκητο θάνατό του όμως, που βύθισε την πόλη στη θλίψη, η ψυχή του Νότη Μαυρουδή εξακολουθεί να μένει στο Χαλάνδρι. Με τη διαθήκη του άφησε δωρεά στην αγαπημένη του πόλη, τη μεγάλη και σπουδαία συλλογή του από παρτιτούρες για κλασική κιθάρα. Επιθυμία του υπήρξε τα παιδιά που σπουδάζουν αυτό το όργανο, να μπορούν να έχουν πρόσβαση στα σπάνια και σημαντικά έργα, που ο ίδιος αναζήτησε και έκανε κτήμα του με τη γνώση, την αγάπη και τη σοφία που χαρακτηρίζει την πολυετή σταδιοδρομία και το έργο του. Συντελεστές της βραδιάς: Τραγουδούν (με αλφαβητική σειρά): Αναστασία Μουτσάτσου, Μίλτος Πασχαλίδης, Μόρφω Τσαϊρέλη Μουσικοί: Γιάννης Παπαζαχαριάκης (ακουστική κιθάρα), Θύμιος Παπαδόπουλος (πνευστά), Μίμης Ντούτσουλης (κόντρα μπάσο), Άρης Κούκος (μπουζούκι – μαντολίνο), Γιώργος Τοσικιάν (κλασική κιθάρα), Τάσος Αθανασιάς (ακορντεόν) Συμμετέχουν ο Μανώλης Ανδρουλιδάκης (κλασική κιθάρα) και η Φιλαρμονική Ορχήστρα του Δήμου Χαλανδρίου Σκηνικά: Ντέιβιντ Νεγρίν Ενορχήστρωση: Γιάννης Παπαζαχαριάκης Καλλιτεχνική επιμέλεια: Χάρης Μαυρουδής Νότης Μαυρουδής, ένας άνθρωπος από μετάξι Επί περίπου έξι δεκαετίες, ο Νότης Μαυρουδής, άφησε τη σφραγίδα του με δυναμική παρουσία στα κιθαριστικά και μουσικά δρώμενα της χώρας μας, παράλληλα με το διδακτικό του έργο. Σπούδασε κιθάρα στο Εθνικό Ωδείο με καθηγητή τον Δημήτρη Φάμπα και το 1969 στην Ισπανία με τον Jose Tomas. Ως σολίστ και καθηγητής κιθάρας αλλά και ως συνθέτης έντεχνων τραγουδιών έδωσε πολλές συναυλίες και ρεσιτάλ, τόσο στην Ελλάδα όσο και στο εξωτερικό. Η πλούσια δισκογραφία του περιλαμβάνει έργα για κλασική κιθάρα, συνθέσεις και τραγούδια που έχουν ερμηνεύσει σημαντικοί τραγουδιστές. Η παρουσία του στον χώρο της μουσικής υπήρξε αδιάλειπτη μέχρι και την τελευταία στιγμή της ζωής του, με συνθέσεις για παιδιά και μεγάλους, το θέατρο και τον κινηματογράφο, με αρθρογραφία σε εφημερίδες και περιοδικά, ομιλίες σε σεμινάρια και φεστιβάλ κιθάρας, συνεργασίες με ραδιοφωνικούς σταθμούς. Ξεκίνησε το διδακτικό του έργο το 1969 στη Μουσική Ακαδημία του Δήμου Μιλάνου «Civica Scuola di Musica Claudio Abbado» και το συνέχισε αδιάλειπτα στην Ελλάδα (κυρίως στην Αθήνα) από το 1975 μέχρι και το τέλος του 2022. Είχε αναλάβει κατά καιρούς θέσεις ευθύνης σε κρατικά ιδρύματα και οργανισμούς, ενώ διετέλεσε καλλιτεχνικός διευθυντής σε πληθώρα φεστιβάλ. Από το 1983 έως το 1987 υπήρξε εκδότης και διευθυντής του μοναδικού τότε περιοδικού κιθάρας, TaR, και διοργάνωσε σημαντικές συναυλίες με κιθαρίστες διεθνούς φήμης. Το 1994 ανέλαβε καθήκοντα προέδρου στη Στέγη Γραμμάτων και Τεχνών του Υπουργείου Πολιτισμού, επί υπουργίας Θάνου Μικρούτσικου. Το 2006 υπήρξε υπεύθυνος των μουσικών προγραμμάτων που ακούγονταν στους σταθμούς του ΜΕΤΡΟ Αττικής, ενώ από τον Οκτώβριο του 2006, επαναλειτούργησε υπό τη διεύθυνσή του το περιοδικό TaR σε διαδικτυακή μορφή, στην ιστοσελίδα http://www.tar.gr, καθώς και το διαδικτυακό TaR radio.Ο Νότης Μαυρουδής υπήρξε εραστής του ραδιοφώνου, το οποίο και υπηρέτησε για πάνω από 35 χρόνια ως παραγωγός με άποψη και ιδιαίτερη αισθητική. Από το 1984 έως το 1988, όταν διευθυντής ραδιοφωνίας ήταν ο Ιάκωβος Καμπανέλλης, ο Νότης Μαυρουδής μοιράστηκε με τη Σοφία Μιχαλίτση τη διεύθυνση του Δεύτερου Προγράμματος, ως υπεύθυνος των μουσικών παραγωγών, ενώ στην ίδια θέση βρέθηκε στην Ε.ΡΑ 4 από το 1988 έως το 1990.Συνεργάστηκε ως αρθρογράφος με εφημερίδες και άλλες εκδόσεις και δημοσίευσε πέντε βιβλία με κείμενα, μουσικές αναλύσεις και χρονογραφήματα, ενώ μεταξύ αυτών το Παγκόσμιο Μουσικό Χρονολόγιο, όπου καταγράφονται δημιουργοί, οργανοπαίκτες και οργανοποιοί από όλα τα είδη μουσικής και από όλο τον κόσμο, ήταν αποτέλεσμα 35χρονης έρευνάς του.Έχουν κυκλοφορήσει 26 προσωπικοί του δίσκοι, 12 δίσκοι άλλων καλλιτεχνών με συμμετοχές των τραγουδιών του, 7 ψηφιακοί δίσκοι (cd) με διασκευές του για κλασική κιθάρα, 11 δίσκοι με συνθέσεις οργανικής μουσικής και 4 με μουσική του για θεατρικές παραστάσεις. Ευριπίδειο Θέατρο ΡεματιάςΠεζόδρομος Προφήτη Ηλία, Πολύδροσο Χαλανδρίου Ελεύθερη είσοδος μόνο με δελτίο εισόδου από το viva.gr (SOLD OUT) Ώρα έναρξης: 9:00 μ.μ. Αντί εισιτηρίου στις παραστάσεις με ελεύθερη είσοδο, προαιρετική συνεισφορά σε τρόφιμα, φάρμακα και άλλα είδη πρώτης ανάγκης για τους πρόσφυγες και τις κοινωνικές δομές της πόλης.  
