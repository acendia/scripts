Title:
Μήνυμα της αντιδημάρχου Παιδείας του Δήμου Χαλανδρίου για τις Πανελλαδικές εξετάσεις
Description:
Μέριμνα για την όσο το δυνατόν ασφαλέστερη διεξαγωγή των Πανελλαδικών εξετάσεων, οι οποίες θα πραγματοποιηθούν για δεύτερη χρονιά σε συνθήκες πανδημίας, έχει λάβει ο Δήμος Χαλανδρίου, με στόχο την προστασία της υγείας των μαθητών και των εκπαιδευτικών που θα συμμετάσχουν. Συγκεκριμένα, με μέριμνα του Τμήματος Παιδείας και Φροντίδας Σχολικών Μονάδων, στα σχολεία του Χαλανδρίου που έχουν ορισθεί ως Εξεταστικά Κέντρα (1ο Λύκειο, 4ο Λύκειο, 2ο ΕΠΑΛ, 3ο ΕΠΑΛ, 2ο Λύκειο, 4ο Γυμνάσιο) και στο 2ο Γυμνάσιο που λειτουργεί ως Βαθμολογικό Κέντρο, έχει διατεθεί επαρκής αριθμός σχολικών καθαριστριών για τον τακτικό καθαρισμό των χώρων κατά τη διεξαγωγή των εξετάσεων, οι οποίες αρχίζουν τη Δευτέρα 14 Ιουνίου. Επίσης με χρηματοδότηση της Σχολικής Επιτροπής Δευτεροβάθμιας Εκπαίδευσης θα εφοδιασθούν τα σχολεία με αντισηπτικά και υλικά, όπου προκύψουν επιπλέον ανάγκες. «Ευχόμαστε από καρδιάς καλή επιτυχία στους μαθητές και τις μαθήτριες που δίνουν τη μάχη τους, και καλή δύναμη στους εκπαιδευτικούς για την εκπλήρωση του έργου τους, καθώς και στις οικογένειες των υποψηφίων για τη στήριξη στην προσπάθεια των παιδιών τους», δήλωσε η αντιδήμαρχος Παιδείας και Προσχολικής Αγωγής κ. Ιωάννα Αθανασάτου, η οποία συντόνισε τις σχετικές ενέργειες του Δήμου μαζί με τον πρόεδρο της Σχολικής Επιτροπής της Δευτεροβάθμιας Εκπαίδευσης κ. Τάσο Αλεβίζο.  
