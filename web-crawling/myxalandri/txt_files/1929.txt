Title:
Πώς έδρασαν οι επικίνδυνοι ένοπλοι κακοποιοί στη ληστεία σουπερμάρκετ στα Βριλήσσια
Description:
Τρεις επικίνδυνοι ένοπλοι κακοποιοί συνελήφθησαν τις προηγούμενες ημέρες, μετά από ανταλλαγή πυροβολισμών με αστυνομικούς, σε δυο περιστατικά ληστειών, στα Βριλήσσια και στα Βίλια Αττικής. Στην πρώτη περίπτωση, το βράδυ της 26ης Νοεμβρίου 2018, δυο ημεδαποί δράστες με κλεμμένο όχημα, στο οποίο είχαν τοποθετήσει πλαστές πινακίδες κυκλοφορίας, έχοντας καλυμμένα τα χαρακτηριστικά τους εισήλθαν σε σούπερ μάρκετ, στην περιοχή των Βριλησσίων, όπου με την απειλή πιστολιών αφαίρεσαν χρηματικό ποσό. Αστυνομικοί της Ομάδας ΔΙ.ΑΣ. προσέτρεξαν άμεσα στο σημείο και επιχείρησαν να ακινητοποιήσουν τους δράστες, από τους οποίους ο ένας διέφυγε αρχικά προς την πλαϊνή πλευρά του καταστήματος, ενώ ο δεύτερος πυροβόλησε σε βάρος των αστυνομικών, οι οποίοι ανταπέδωσαν, με αποτέλεσμα τον τραυματισμό του. Στην κατοχή του βρέθηκε χειροβομβίδα αμυντικού τύπου, ενώ δεύτερη ίδιου τύπου, βρέθηκε στο όχημα των δραστών. Ο δεύτερος δράστης εντοπίστηκε κρυμμένος σε εξωτερικές σκάλες διπλανής μονοκατοικίας, όπου και συνελήφθη, μετά από σθεναρή αντίσταση, έχοντας στην κατοχή του πιστόλι. Και στις δυο περιπτώσεις, σε βάρος των δραστών, οι οποίοι έχουν απασχολήσει στο παρελθόν για παρόμοια αδικήματα σχηματίστηκε ποινική δικογραφία κακουργηματικού χαρακτήρα. Ο Αρχηγός της Ελληνικής Αστυνομίας, Αντιστράτηγος Αριστείδης Ανδρικόπουλος συνεχάρη αυτοπροσώπως τους αστυνομικούς στις έδρες των Υπηρεσιών τους. Συγκεκριμένα αργά το βράδυ της 26ης Νοεμβρίου μετέβη στη Γενική Αστυνομική Διεύθυνση Αττικής, όπου είναι η έδρα της Άμεσης Δράσης και το πρωί της επομένης (27η Νοεμβρίου) στον Αστυνομικό Σταθμό Βιλίων Αττικής, όπου ενημερώθηκε από τους ίδιους τους αστυνομικούς και εξέφρασε την ευαρέσκειά του για την επιχειρησιακή τους ανταπόκριση. Με αφορμή τα περιστατικά αυτά ο κ. Αρχηγός δήλωσε: «Θέλω να συγχαρώ και δημόσια τους αστυνομικούς, οι οποίοι σε ένα ιδιαίτερα δύσκολο περιβάλλον διακινδύνευσης της ζωής και της σωματικής τους ακεραιότητας, κατάφεραν να συλλάβουν ένοπλους επικίνδυνους κακοποιούς, επιδεικνύοντας υψηλή επιχειρησιακή επάρκεια και επαγγελματισμό. Το προσωπικό μας, το έμψυχο δυναμικό της Ελληνικής Αστυνομίας, είναι το δυνατό μας όπλο στην προσπάθεια που έχουμε ξεκινήσει για την περαιτέρω ενίσχυση του περιβάλλοντος ασφάλειας της χώρας μας, προς όφελος των πολιτών». &amp;nbsp;
