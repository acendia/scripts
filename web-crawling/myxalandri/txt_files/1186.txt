Title:
“Δυσλιπιδαιμία: Ο μεγάλος εχθρός της καρδιάς και των αγγείων” - 5η διάλεξη του Ελεύθερου Πανεπιστημίου Χαλανδρ
Description:
Το Ελεύθερο Πανεπιστήμιο του Δήμου Χαλανδρίου διευρύνει τη λειτουργία του με δύο κύκλους μαθημάτων και σειρά αυτόνομων διαλέξεων, μετά την επιτυχή εκκίνηση του εγχειρήματος, την Άνοιξη του 2022. Τη Δευτέρα 12 Δεκεμβρίου 2022 και ώρα 18:00, θα δοθεί η 5η κατά σειρά προγραμματισμένη διάλεξη, με θέμα: «Δυσλιπιδαιμία: Ο μεγάλος εχθρός της καρδιάς και των αγγείων», στο 7ο Γυμνάσιο Χαλανδρίου (Κόδρου 24). Oμιλητές: Αγγελική Χρόνη - ερευνήτρια ΕΚΕΦΕ “Δημόκριτος”, Τζώρτζης Νομικός - αναπληρωτής καθηγητής, Χαροκόπειο Πανεπιστήμιο Αθηνών, Ιωάννης Αλεξανιάν - MD, PhD, καρδιολόγος, επιμελητής A’, B’ Καρδιολογική Κλινική ΓΝΑ “Ο Ευαγγελισμός”. Συντονίστρια: Νάση Σιαφάκα, ομότιμη καθηγήτρια Βιοχημείας, Πανεπιστήμιο Αθηνών. Στην καθημερινότητα πολλών έχουν μπει για τα καλά οι λέξεις χοληστερόλη, καλή ή κακή, τριγλυκερίδια, οι αντίστοιχες “βιοχημικές εξετάσεις” και η συσχέτισή τους με τη λειτουργία της καρδιάς και των αγγείων. Πολλοί ακολουθούμε φαρμακευτική αγωγή για να αντιμετωπίσουμε τις μη φυσιολογικές τιμές αυτών των ουσιών (των λιπιδίων με μια λέξη) στο αίμα μας, δηλαδή τις δυσλιπιδαιμίες. Στο χορό μπαίνουν και η κατάλληλη διατροφή και η άσκηση. Οι ομιλητές μας, θα μας εξηγήσουν τι κρύβεται πίσω από τις “λέξεις” αυτές, ποια είναι η φυσιολογική λειτουργία τους και πώς διαταράσσεται και ποια είναι η σύγχρονη προσέγγιση στη διάγνωση και τη θεραπεία της δυσλιπιδαιμίας. Το πρόγραμμα των επόμενων διαλέξεων 19/12/22: «Επιρροές της αρχαίας, της λαϊκής και της παραδοσιακής τέχνης στη γλυπτική του Θόδωρου Παπαγιάννη». Ομιλητής: Θόδωρος Παπαγιάννης, γλύπτης, ομότιμος καθηγητής γλυπτικής στην Ανωτάτη Σχολή Καλών Τεχνών. Οι διαλέξεις, όπως και τα μαθήματα, πραγματοποιούνται στο 7ο Γυμνάσιο Χαλανδρίου (Κόδρου 24). Σημειώνεται ότι ο χώρος διεξαγωγής των μαθημάτων είναι προσβάσιμος και διαθέτει αναπηρική WC και ότι παρέχεται η δυνατότητα παράλληλης διερμηνείας στη νοηματική γλώσσα. Δείτε ΕΔΩ και το πρόγραμμα των μαθημάτων του Ελεύθερου Πανεπιστήμιου και δηλώστε τη συμμετοχή της στην αίτηση που εμπεριέχεται.  
