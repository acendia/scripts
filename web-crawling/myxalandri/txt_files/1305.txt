Title:
Δημοτολόγιο για ζώα συντροφιάς δημιουργεί ο Δήμος Χαλανδρίου - Θα τοποθετηθούν δωρεάν 200 μικροτσίπ
Description:
Με αφορμή την Παγκόσμια Ημέρα των Ζώων, στις 4 Οκτωβρίου Την οργάνωση Δημοτολογίου για τα δεσποζόμενα ζώα δημιουργεί ο Δήμος Χαλανδρίου, συμμεριζόμενος την ευαισθησία των πολιτών για τα ζώα συντροφιάς. Ήδη έχουν καταγραφεί 600 ζώα συντροφιάς και η προσπάθεια συνεχίζεται. Για την επιτυχή ολοκλήρωσή της καλούνται οι κάτοικοι Χαλανδρίου να καταθέσουν στο πρωτόκολλο του Δήμου τον αριθμό Ηλεκτρονικής Ταυτότητας του ζώου τους (μικροτσίπ). Η δημιουργία του δημοτολογίου κρίνεται επιβεβλημένη, προκειμένου να συλλέξει ο Δήμος πλήρη στοιχεία για να μπορεί να προγραμματίσει δράσεις και να διεκδικήσει προγράμματα χρηματοδότησης. 200 μικροτσίπ θα τοποθετηθούν δωρεάν Με την ευκαιρία μάλιστα της Παγκόσμιας Ημέρας για τα Δικαιώματα των Ζώων, ο Δήμος προσφέρει δωρεάν 200 μικροτσίπ, που θα τοποθετηθούν με τη βοήθεια του Συλλόγου Φίλων των Ζώων Χαλανδρίου. Τα δωρεάν μικροτσίπ θα λάβουν όσοι/όσες δηλώσουν το αίτημά τους έως την Παρασκευή 7 Οκτωβρίου, στη Γραμμή Δημότη 214 214 70 40, που λειτουργεί από τις 8:00 το πρωί έως τις 10:00 το βράδυ. Θα τηρηθεί σειρά προτεραιότητας. Οι δράσεις του Δήμου Χαλανδρίου για τα αδέσποτα Σήμερα, στην πόλη μας, ο Δήμος σε συνεργασία με τον Σύλλογο Φίλων των Ζώων Χαλανδρίου, έχει πετύχει να εξασφαλίσει για τα αδέσποτά μας ικανές συνθήκες περίθαλψης και διατροφής. Σε ό,τι αφορά τα αδέσποτα σκυλιά, ο αριθμός τους έχει περιοριστεί δραστικά, χάρη στις εκατοντάδες υιοθεσίες που έχουν γίνει. Από την άλλη πλευρά, ο πληθυσμός των αδέσποτων γατιών αυξάνεται διαρκώς με γεωμετρική πρόοδο, λόγω του μεγέθους του Δήμου. Από τον Ιανουάριο του 2022, έχουν λάβει περίθαλψη 350 ζώα. Από αυτά τα περισσότερα ήταν τραυματισμένα σε τροχαία (σπασίματα λεκάνης, ποδιών, διαφραγματοκήλες). Άλλα υποφέρουν από τρέχουσες ασθένειες (εξορύξεις ματιών, δοντιών, στοματίτιδες, αναπνευστικά). Παράλληλα έγιναν θεραπείες για την ασθένεια Καλαζάρ και την ψώρα, καθώς και αφαιρέσεις όγκων. Παράλληλα, έχουν γίνει 123  στειρώσεις  (15 σκυλιά και 108 γάτες). Ο αριθμός είναι ελάχιστος βέβαια, σε σχέση με τον πληθυσμό των αδέσποτων γατιών του Δήμου, αλλά και σε σχέση με τον αρχικό στόχο που είχε τεθεί για 1000 στειρώσεις. Δυστυχώς τα καθημερινά ατυχήματα, οι θεραπείες και οι νοσηλείες καθυστερούν την ολοκλήρωση του στόχου στο προδιαγεγραμμένο διάστημα. Ωστόσο, αναζητούνται τρόποι να οργανωθούν μαζικές στειρώσεις στο επόμενο πρόγραμμα, για να αναχαιτιστεί ο περαιτέρω πολλαπλασιασμός του πληθυσμού των γατιών. Χαρτογράφηση «γατοαποικιών» Για την επίτευξη του παραπάνω στόχου, ο Δήμος έχει αποδεχτεί την πρόταση της φιλοζωικής για μια συγκέντρωση όλων των «γατόφιλων», αλλά και όσων άλλων νοιάζονται και μπορούν να συνδράμουν στην προσπάθεια, ώστε να χαρτογραφηθούν οι λεγόμενες «γατοαποικίες», (πέρα από αυτές, που ήδη γνωρίζουμε) και να αναζητήσουμε άμεσες, αλλά και μακροπρόθεσμες λύσεις. Παγκόσμια  Ημέρα για τα Δικαιώματα των Ζώων  Αυτό που πρέπει να έχουμε πάντα στο μυαλό μας είναι ότι όλες οι ζωντανές υπάρξεις έχουν δικαίωμα στη ζωή. Όπως ο άνθρωπος διεκδικεί καλύτερους όρους διαβίωσης, έτσι και τα ζώα δικαιούνται να έχουν σωστό χώρο διαμονής, ώστε να νοιώθουν ασφαλή και να προφυλάσσονται από το κρύο, τη βροχή ή τη ζέστη. Όπως ο άνθρωπος δεν μπορεί να ζει χωρίς να έχει εξασφαλίσει τα απαραίτητα προς το ζην, έτσι και τα ζώα δεν πρέπει να ζουν με την αγωνία και τον φόβο της πείνας και της δίψας. Όπως και ο άνθρωπος, έχει δικαίωμα στην περίθαλψη όταν αρρωστήσει ή όταν τραυματιστεί, το ίδιο δικαίωμα έχουν και τα ζώα. Άλλωστε, εμείς τα φέραμε κοντά μας, τα αποτραβήξαμε από τη Φύση, τα χρησιμοποιήσαμε για να καλύψαμε τις ανάγκες μας, στην πορεία μας από τα βάθη του χρόνου προς τον πολιτισμό. Ας τους δείξουμε τώρα, ως ελάχιστη ανταπόδοση, τα ίδια αισθήματα αγάπης, που και αυτά με ανιδιοτέλεια μας προσφέρουν κι ας τους εξασφαλίσουμε τουλάχιστον, τις κατάλληλες συνθήκες διαβίωσης και κοινωνικοποίησης. Για να είναι η συνύπαρξή μας με τα ζώα χαρά και όχι πρόβλημα!  
