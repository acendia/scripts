Title:
Συνάντηση Δήμων Βόρειου Τομέα για το πρόγραμμα Πρόληψης και Προσυμπτωματικού Ελέγχου Υγείας
Description:
Την Πέμπτη 7 Ιουλίου 2022 και ώρα 10:30, πραγματοποιήθηκε στην αίθουσα &quot;Μανώλης Αναγνωστάκης&quot; του Δημοτικού Θεάτρου Πεύκης, του Δήμου Λυκόβρυσης-Πεύκης, η καθιερωμένη μηνιαία συνάντηση των Δήμων της Περιφερειακής Ενότητας Βορείου Τομέα, για το Πρόγραμμα Πρόληψης και Προσυμπτωματικού ελέγχου των Δήμων και της Περιφέρειας Αττικής. Μετά από δύο και πλέον χρόνια συνεχών μηνιαίων διαδικτυακών συναντήσεων, αιρετοί και στελέχη των Δήμων του Βορείου Τομέα, υπό τον συντονισμό της Διεύθυνσης Δημόσιας Υγείας και Κοινωνικής Μέριμνας Βορείου Τομέα, συναντήθηκαν και πάλι από κοντά για να παρουσιάσουν τις τρέχουσες δράσεις υγείας και πρόληψης των Δήμων τους, να ανταλλάξουν καλές πρακτικές και να ενημερωθούν για τις δράσεις της Περιφέρειας Αττικής για την υγεία. Τη συζήτηση συντόνισε η κα Ελισσάβετ Θεοδωρίδου, διευθύντρια Δημόσιας Υγείας και Κοινωνικής Μέριμνας Βορείου Τομέα. Στη συνάντηση, παρέμβαση έκανε ο περιφερειάρχης Αττικής και πρόεδρος του Ιατρικού Συλλόγου Αθηνών κ. Γιώργος Πατούλης, ο οποίος, μεταξύ άλλων, δήλωσε ότι: «Η Περιφέρεια Αττικής, σε συνεργασία με το Ελληνικό Διαδημοτικό Δίκτυο Υγιών Πόλεων και τα ΚΕΠ Υγείας των Δήμων, ισχυροποιούμε την πρόληψη και συμβάλλουμε στην προστασία της Υγείας των πολιτών, μέσω ενός καλά οργανωμένου προγράμματος, με επικαιροποιημένες κατευθυντήριες οδηγίες και στους 66 Δήμους της Αττικής. Θέλουμε να δημιουργήσουμε μια Περιφέρεια πρότυπο σε θέματα πρόληψης και προαγωγής της υγείας. Για τον σκοπό αυτό, η περαιτέρω ενίσχυση των ΚΕΠ Υγείας μέσω πόρων του ΠΕΠ Αττικής, αποτελεί δέσμευση και ταυτόχρονα ευθύνη για εμάς». Ο αντιπεριφερειάρχης Υγείας κ. Γιάννης Κεχρής δήλωσε: «Ως Περιφερειακή Διοίκηση, υλοποιούμε το όραμα του περιφερειάρχη Αττικής Γιώργου Πατούλη για μια Περιφέρεια Πρότυπο Υγείας για όλη την Αττική. Παρέχουμε γνώσεις στους πολίτες της Αττικής για ορθές πρακτικές και &quot;καλές συμπεριφορές&quot;, με τις οποίες θα εξασφαλίσουν υγεία, ευζωία και μακροβιότητα και παράλληλα τους ενημερώνουμε και διαθέτουμε τα μέσα για την πραγματοποίηση διαγνωστικών και προληπτικών εξετάσεων, ώστε να επιτύχουμε έγκαιρη διάγνωση συγκεκριμένων νόσων σε πρώιμο στάδιο». Συμμετείχαν: ο κ. Σωτήρης Παπασπυρόπουλος, συντονιστής του Προγράμματος Υγιών Πόλεων που αναφέρθηκε στην πορεία του προγράμματος στον Βόρειο Τομέα της Περιφέρειας Αττικής, η κα Μαρία Αϊδίνη, γενική διευθύντρια του ΕΔΔΥΠΠΥ, που παρουσίασε τα τρέχοντα και μελλοντικά προγράμματα του Δικτύου, οι αντιδήμαρχοι Ηρακλείου κα Αϊβατζίδου Δέσποινα, Φιλοθέης-Ψυχικού κα Γκιζελή Αλίκη, Αμαρουσίου κ. Κόνιαρης Πέτρος και Λυκόβρυσης-Πεύκης κα Σοκορέλη Παναγιώτα που απηύθυνε χαιρετισμό καλωσορίζοντας τη συνάντηση, ο πρόεδρος Δ.Σ. Δήμου Χαλανδρίου και υπεύθυνος ενημέρωσης για τα ΚΕΠ Υγείας Β. Τομέα κ. Λαδόπουλος Ιωάννης, στελέχη της Κεντρικής Δομής των ΚΕΠ Υγείας, αυτοδιοικητικά στελέχη των Δήμων, στελέχη της Περιφέρειας και της Δ/νσης Υγείας και Κοινωνικής Μέριμνας Βορείου Τομέα.
