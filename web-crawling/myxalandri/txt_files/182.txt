Title:
Σύλλογος Χαλανδρίου ΑΡΓΩ: Σειρά διαλέξεων Ιστορίας της Τέχνης
Description:
Ο Πολιτιστικός - Επιστημονικός Σύλλογος Χαλανδρίου «ΑΡΓΩ» έχει τη χαρά να διοργανώσει σειρά διαλέξεων Ιστορίας της Τέχνης, με θέμα &quot;Ο καλλιτέχνης μπροστά στον καθρέφτη του - Ιστορίες αυτοπροσωπογραφίας&quot; με την κα Λένα Μπενίση, Δρ. Ιστορίας της Τέχνης - Φιλόλογο. Έναρξη την Πέμπτη 6 Οκτωβρίου 2022, ώρα 7:00 μ.μ., στα γραφεία του συλλόγου (Σοφ. Βενιζέλου 20, Χαλάνδρι). Η συμμετοχή είναι ελεύθερη. Λόγω των περιορισμένων θέσεων θα τηρηθεί σειρά προτεραιότητας. Μπορείτε να δηλώσετε το ενδιαφέρον σας στο e-mail: argohalandriou@yahoo.com   Αναλυτικά: Σειρά Διαλέξεων 2022-23 «Ο καλλιτέχνης μπροστά στον καθρέφτη του» (Ιστορίες αυτοπροσωπογραφίας) «Υπάρχει μια μοναδική ψυχολογική κατάσταση, η οποία λαμβάνει χώρα, όταν διεισδύεις στα μάτια σου και το πρόσωπο σου, ζωγραφίζοντας το πορτραίτο σου. Το πρόσωπο σου, ξαφνικά, μετατρέπεται σε καθρέφτη της ψυχής σου, της πραγματικής ψυχής σου, και παράξενα πράγματα συμβαίνουν, καθώς ζωγραφίζεις... Αρχίζεις να γνωρίζεις τον εαυτό σου... Είναι καταπληκτικό το τι μπορείς να ανακαλύψεις για σένα...». Έτσι περιγράφει ένας σύγχρονος ζωγράφος την όλη διαδικασία της δημιουργίας του πορτραίτου του. Ο τίτλος των διαλέξεων είναι «ο καλλιτέχνης μπροστά στον καθρέφτη του», ζητούμενο είναι η αυτοπροσωπογραφία του καλλιτέχνη και η σχέση του με τον καθρέφτη (κυριολεκτική και μεταφορική). Η παρουσία του στο έργο του, όχι ως μοτίβο αλλά ως διαμεσολαβητής στην απεικόνιση του εαυτού του. Έτσι, εξ αρχής, γίνεται σαφές ότι θα ασχοληθούμε με εικονικές τεχνικές, οι οποίες ξεκινούν από λεπτομερείς αποτυπώσεις εξωτερικών χαρακτηριστικών, όπως στα πρώιμα πορτραίτα του τέλους του Μεσαίωνα αρχών της Αναγέννησης, φτάνουν στις αφαιρετικές απεικονίσεις του Μοντερνισμού για να απογειωθούν στις παραμορφωτικές και συμβολικές του Μεταμοντερνισμού. Το φως θα πέσει στην αυτοπροσωπογραφία ως έκφραση εσωτερικότητας και ιδιαίτερου ψυχισμού του καλλιτέχνη που λαμβάνει υπόψη τις μικρές ιστορίες της ζωής του, προσωπικά ενθύμια, πολύπλοκες λειτουργίες της προσωπικότητας του αλλά πάντα σε συνομιλία με το εξωτερικό περιβάλλον, μέσα στο οποίο μεγαλώνει, εκπαιδεύεται, επηρεάζεται και διαμορφώνεται. Το φως θα πέσει στο τι «βλέπει» ο θεατής μέσα από το ζωγραφισμένο πρόσωπο αλλά και τι «επιτρέπει» ο καλλιτέχνης στον θεατή να «δει». Ιδιαίτερη ενότητα θα αποτελέσει η αυτοπροσωπογραφία γυναικών καλλιτεχνών, η οποία παρουσιάζει τόσο χρονικές καθυστερήσεις σε σχέση με των ανδρών όσο και στερεοτυπικές προσεγγίσεις, οι οποίες δεν επέτρεψαν την ανάδειξη των ικανοτήτων και της αξίας πάρα πολλών από αυτές. Επομένως, οι προσεγγίσεις και ερμηνείες των αυτοπροσωπογραφιών επιλεγμένων καλλιτεχνών θα γίνουν υπό το πρίσμα μιας Διεπιστημονικότητας, η οποία περιλαμβάνει οπτικές κοινωνικές ιστορικές-ιδεολογικές/φιλοσοφικές-ψυχαναλυτικές. Λένα Μπενίση, Δρ. Ιστορίας της Τέχνης, Φιλόλογος Νεοελληνικής Λογοτεχνίας (PhD, M.Phil)   Βιογραφικό Σημείωμα της Λένας Μπενίση (PhD, M.Phil) Σπούδασε Νεοελληνική Λογοτεχνία στη Φιλοσοφική Σχολή του Πανεπιστημίου Ιωαννίνων, με μεταπτυχιακές σπουδές στη Θεωρία και Ιστορία της Ευρωπαϊκής Λογοτεχνίας με εξειδίκευση στο Μοντερνισμό στο Πανεπιστήμιο του Μπέρμινγχαμ, στην Αγγλία και εκπόνησε τη Διδακτορική της Διατριβή στην Ιστορία της Τέχνης στη Φιλοσοφική Σχολή του Πανεπιστημίου Αθηνών. Εργάστηκε ως καθηγήτρια φιλόλογος σε σχολεία της Δευτεροβάθμιας εκπαίδευσης στην Ελλάδα και το Λονδίνο. Από το 2006 μέχρι το 2020 δίδαξε Ιστορία της Τέχνης στο Τμήμα Ευρωπαϊκού Πολιτισμού στο Ελληνικό Ανοικτό Πανεπιστήμιο και παράλληλα υπήρξε Σύμβουλος Πολιτιστικών Θεμάτων του Υπουργείου Παιδείας στη Δ/θμια Εκπαίδευση στην Αθήνα. Με πλούσιο ερευνητικό και συγγραφικό έργο, με άρθρα σε Περιοδικά, Καταλόγους και δημοσιεύσεις σε Πρακτικά Διεθνών και Πανελλαδικών Συνεδρίων. Δίδαξε συστηματικά Ιστορία της Τέχνης και Θέματα Πολιτισμού, ως μέλος των επιμορφωτών του Ινστιτούτου Δια Βίου Μάθησης του Εθνικού Κέντρου Δημόσιας Διοίκησης και Αυτοδιοίκησης, σε δημόσιους υπαλλήλους και καθηγητές δευτεροβάθμιας εκπαίδευσης. Τα επιστημονικά της ενδιαφέροντα επικεντρώνονται τα τελευταία χρόνια στις σχέσεις Ζωγραφικής και Ποίησης, Κινηματογράφου και Ποίησης, Κόμικς και στην Αστική Τοπιογραφία.  
