Title:
Γιώργος Κουράσης: «Πλήρης δικαίωση στο Δικαστήριο για την υπόθεση της δωρεάς προς τον Δήμο Χαλανδρίου της Κοιν
Description:
Ανακοίνωση του πρώην δημάρχου Χαλανδρίου Γιώργου Κουράση, αναφορικά με την πλήρη δικαίωσή του στο Δικαστήριο για την υπόθεση της δωρεάς προς τον Δήμο Χαλανδρίου της Κοινοπραξίας Ιωανά:  Κατέπεσαν ενώπιον του Δικαστηρίου, οι σκιές, που επιχειρήθηκε να αμαυρώσουν μια κρυστάλλινη αυτοδιοικητική πορεία 35 χρόνων, του πρ. Δημάρχου Χαλανδρίου κ. Γεώργιου Κουράση. Συγκεκριμένα με δήλωσή του ο μηνυθείς από τον κ. Κουράση κατηγορούμενος για τα αδικήματα της συκοφαντικής δυσφήμισης και ψευδούς καταμήνυσης κ. Άγγελος Νταβίας για το περιβόητο θέμα της δωρεάς Ιωανά προς τον Δήμο Χαλανδρίου και τις κατηγορίες που είχε εκτοξεύσει κατά του πρώην Δημάρχου, αναγνωρίζει ότι: «...ο πρώην Δήμαρχος Χαλανδρίου έπραξε με γνώμονα τα συμφέροντα του Δήμου και ότι ... η υπόθεση οφείλεται σε παρερμηνεία από τον κατηγορούμενο σε σχέση με τα πραγματικά διαδραματισθέντα γεγονότα...». Ο κ. Κουράσης δήλωσε σχετικά: «Είμαι ιδιαίτερα ικανοποιημένος, γιατί ενώπιον του δικαστηρίου αναγνωρίστηκε ότι έπραξα και στη συγκεκριμένη περίπτωση, όπως πάντα, με γνώμονα τα συμφέροντα του Δήμου μας. Λασπολογίες και συκοφαντίες που αμαυρώνουν υπολήψεις και οδηγούν σε ακρότητες και αντιδικίες δεν έχουν χώρο στον υγιή αυτοδιοικητικό χώρο. Αποδείχτηκε περίτρανα ότι η κριτική είτε υπαγορεύεται από δόλο, είτε από παρερμηνεία δεν μπορεί να υπερβαίνει τα εσκαμμένα.». Τονίζεται ότι ο κ. Κουράσης απέσυρε την μήνυση που θα επέφερε ενδεχόμενα καταδίκη του κου Νταβία για συκοφαντική δυσφήμιση μετά την δήλωση του τελευταίου, όπως ακριβώς καταγράφεται παρακάτω και κατατέθηκε στο δικαστήριο. Μετά τη συγκεκριμένη δήλωση και την απόσυρση της μήνυσης ο κατηγορούμενος ΄Αγγελος Νταβίας αθωώθηκε από το δικαστήριο ως ήταν εύλογο. Ήταν μία ακόμη πράξη μεγαλοσύνης και αυτοδιοικητικής παιδείας του πρώην Δημάρχου Γιώργου Κουράση. Ολόκληρη η δήλωση που κατατέθηκε στο δικαστήριο έχει ως εξής: Προς το Ι’ Τριμελές Πλημμελειοδικείο ΑθηνώνΔικάσιμος: 20/03/2023(αρ. εκθ. 4) ΔΗΛΩΣΗ......  Κατόπιν αμοιβαίων εξηγήσεων του κατηγορουμένου Αγγέλου Νταβία και του εγκαλούντος Γεωργίου Κουράση, Τα δύο μέρη δηλώνουν και αναγνωρίζουν ότι:  α) ο κατηγορούμενος με θετική βούληση ενεργώντας, αναγνωρίζει ότι ο εγκαλών-πρώην Δήμαρχος Χαλανδρίου, έπραξε με γνώμονα τα συμφέροντα του Δήμου. Επίσης δηλώνει ότι τιμά και υπολήπτεται τον εγκαλούντα και ότι δεν είχε καμιά πρόθεση να θίξει κατ’ οιονδήποτε τρόπο την τιμή, την υπόληψη και την εντιμότητά του, την οποία δεν αμφισβητεί. β) η όλη υπόθεση οφείλεται σε παρερμηνεία από τον κατηγορούμενο σε σχέση με τα πραγματικά διαδραματισθέντα γεγονότα, στα πλαίσια της κριτικής για τις υποθέσεις του Δήμου Χαλανδρίου. γ) ο εγκαλών, κατόπιν των ανωτέρω και από λόγους καλοπιστίας, δηλώνει ρητά ότι δεν επιθυμεί την περαιτέρω συνέχιση της εκκρεμούσης δίκης και βέβαια δεν αποδίδει στον κατηγορούμενο δόλο διάπραξης των υπό κρίση αδικημάτων και τον υπολήπτεται. Η παρούσα δήλωση παρακαλούμε να περιληφθεί στην Απόφαση του Δικαστηρίου σας. Αθήνα, 20-3-2023 Οι δηλούντες Άγγελος Νταβίας Γεώργιος Κουράσης  
