Title:
Περιφέρεια Αττικής: Με γοργούς ρυθμούς συνεχίζονται οι εργασίες συντήρησης οδοστρώματος στη Λ. Κηφισίας
Description:
Σε πλήρη εξέλιξη βρίσκονται οι εργασίες ασφαλτοστρώσεων και συντήρησης του οδοστρώματος και στα 2 ρεύματα στη Λεωφόρο Κηφισίας, με ταυτόχρονη ωστόσο συνέχιση της διεξαγωγής της κυκλοφορίας. Ειδικότερα στο ρεύμα προς Κηφισιά εκτελούνται εργασίες στο τμήμα από την οδό Κόδρου έως τα Γραφεία της Ολυμπιακής Επιτροπής, στο Χαλάνδρι, ενώ στο ρεύμα προς Αθήνα, γίνονται παρεμβάσεις από την πλατεία Πλατάνου έως και την οδό Αριστοτέλους. Οι εργασίες αναμένεται να ολοκληρωθούν στα τέλη Ιουλίου. Επισημαίνεται πως το έργο γίνεται με τις μικρότερες κυκλοφοριακές επιπτώσεις καθώς κατόπιν σχετικής εντολής του περιφερειάρχη Αττικής Γιώργου Πατούλη, έχει δοθεί ιδιαίτερη έμφαση στην εκπόνηση των κυκλοφοριακών ρυθμίσεων, κατά την εκτέλεση των εργασιών, έτσι ώστε να δημιουργείται η μικρότερη δυνατή όχληση. Οι εργασίες στη Λεωφ. Κηφισίας, υλοποιούνται στο πλαίσιο του έργου: «Βελτίωση και περιοδική συντήρηση υποδομών στο πρωτεύον αστικό οδικό δίκτυο Περιφέρειας Αττικής» που είναι συνολικού προϋπολογισμού 15 εκατομμυρίων ευρώ. Ο περιφερειάρχης Αττικής επισημαίνει σχετικά: «Σταδιακά αλλάζουμε την εικόνα του οδικού δικτύου της Αττικής, κατά τα σύγχρονα ευρωπαϊκά πρότυπα, περιορίζοντας τον κίνδυνο ατυχημάτων. Η ασφάλεια των πολιτών και ο εκσυγχρονισμός του οδικού δικτύου της Αττικής βρίσκεται στη βάση του συνολικού σχεδιασμού της Περιφέρειας. Ο συνολικός σχεδιασμός μας για ένα ασφαλές και λειτουργικό οδικό δίκτυο σε όλη την Αττική, όχι μόνο υλοποιείται επιτυχώς, αλλά συμβάλλει και στην ουσιαστική αλλαγή της εικόνας του οδικού χάρτη της Αττικής μας».
