Title:
Η Περιφερειάρχης Αττικής στα εγκαίνια του νέου βρεφονηπιακού σταθμού στο Πάτημα Χαλανδρίου
Description:
Τον νέο βιοκλιματικό βρεφονηπιακό σταθμό στο Πάτημα Χαλανδρίου εγκαινίασαν σήμερα η Περιφερειάρχης Αττικής, Ρένα Δούρου και ο Δήμαρχος Χαλανδρίου, Σίμος Ρούσσος. Η Περιφερειάρχης συνοδευόταν από τον Αντιπεριφερειάρχη Βόρειου Τομέα Αθηνών, Γιώργο Καραμέρο καθώς και Περιφερειακούς Συμβούλους του Βόρειου Τομέα Αθηνών. Πρόκειται για έναν σύγχρονο παιδικό σταθμό που φέτος φιλοξενεί 115 βρέφη και νήπια. Η κατασκευή του κτιρίου και η προμήθεια πλήρους εξοπλισμού ολοκληρώθηκαν με χρηματοδότηση από το ΠΕΠ Αττικής 2007-2013 και με μελέτη και επίβλεψη του Δήμου Χαλανδρίου. Κατά τη λειτουργία του σταθμού ιδιαίτερη έμφαση δίνεται στη στήριξη των πιο αδύναμων, οικονομικά και κοινωνικά, γονέων, μέσω της αξιοποίησης των voucher του Προγράμματος «Εναρμόνιση Οικογενειακής και Επαγγελματικής ζωής», που χρηματοδοτείται από το ΠΕΠ Αττικής 2014-2020 (Άξονας Προτεραιότητας 9). «Με τον τρόπο αυτό, η σημερινή Περιφερειακή Αρχή αξιοποιεί υποδομές του προηγούμενου προγράμματος, εντάσσοντάς τες μέσα σε συγκεκριμένο πλαίσιο, προτάσσοντας κοινωνικά χαρακτηριστικά και διασφαλίζοντας, σε συνεργασία με τον α’ βαθμό Αυτοδιοίκησης, την εκπλήρωση υψηλών κριτηρίων λειτουργίας», δήλωσε, ερωτηθείσα σχετικά, η Περιφερειάρχης Αττικής, Ρένα Δούρου. Ο 5ος παιδικός σταθμός Χαλανδρίου βρίσκεται σε χώρο 2,5 στρεμμάτων και περιλαμβάνει αίθουσες πολλαπλών χρήσεων για νήπια, αίθουσες ύπνου βρεφών και παιδιών, εστιατόριο, κουζίνα, γραφεία και βοηθητικές εγκαταστάσεις. Η βεράντα του ορόφου διαθέτει χώρους παιχνιδιού και έναν μικρό αστικό κήπο με αρωματικά φυτά, ενώ στην αυλή καλλιεργείται ένας αστικός λαχανόκηπος, με στόχο την εξοικείωση των παιδιών από μικρή ηλικία με την αστική γεωργία. Στο πλαίσιο των εγκαινίων του παιδικού σταθμού παρουσιάστηκε παιδική παράσταση, ενώ στην εκδήλωση μετείχε η Φιλαρμονική Ορχήστρα του Δήμου Χαλανδρίου. &amp;nbsp;
