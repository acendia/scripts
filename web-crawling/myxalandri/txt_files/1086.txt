Title:
Δράσεις ευαισθητοποίησης για την κλιματική αλλαγή από τον Δήμο Χαλανδρίου και την Οργάνωση Γη
Description:
Ο Δήμος Χαλανδρίου και η Οργάνωση Γη οργανώνουν την ημερίδα «Δράσεις για την κλιματική ουδετερότητα στο Χαλάνδρι – Προς μια κυκλική οικονομία», που θα πραγματοποιηθεί τη Δευτέρα 30 Ιανουαρίου 2023, στην αίθουσα του Δημοτικού Συμβουλίου (Γρ. Γυφτοπούλου 2 &amp;amp; Γκίνη), ώρες 6:00-9:00 μ.μ. Στην ημερίδα, θα παρουσιαστούν τα αποτελέσματα του προγράμματος «Δράσεις των Πολιτών για την Κλιματική Ουδετερότητα» του Πράσινου Ταμείου, το οποίο υλοποίησε ο Δήμος Χαλανδρίου και η Οργάνωση Γη, με σειρά συμμετοχικών εργαστηρίων. Στόχος η ενημέρωση, η ευαισθητοποίηση και η ενεργοποίηση των Χαλανδραίων σχετικά με την Κλιματική Αλλαγή, μέσω της συμμετοχής τους στον από κοινού σχεδιασμό πιλοτικής στρατηγικής και δράσεων για το κλίμα, σε επίπεδο γειτονιάς. Ομιλήτριες/ομιλητές: Ειρήνη Σκουλά, Δρ. Αρχ. Μηχανικός-Πολεοδόμος, «Χωρική Ανάλυση Χαλανδρίου και επιλογή περιοχής δράσης» Ειρήνη Ηλιοπούλου, Φυσικός MSc«Χάρτα στρατηγικής για την επίτευξη της κλιματικής ουδετερότητας» Γεράσιμος Λυμπεράτος, καθηγητής ΕΜΠ, εντεταλμένος δημοτικός σύμβουλος Χαλανδρίου για θέματα ανακύκλωσης«Διαχείριση Αποβλήτων και Κυκλική Οικονομία στον Δήμο Χαλανδρίου» Χαιρετισμό στην εκδήλωση θα απευθύνει ο αντιδήμαρχος Διαχείρισης Απορριμμάτων &amp;amp; Ανακύκλωσης Κώστας Γερολυμάτος, ο οποίος θα αναφερθεί στην ατζέντα της ενεργειακής ουδετερότητας ως πολιτικής της ΕΕ. Δρώμενο στην Κεντρική Πλατεία Χαλανδρίου Πριν από την ημερίδα, θα πραγματοποιηθεί στην Κεντρική Πλατεία της πόλης, ώρες 4:00-6:00 μ.μ., δρώμενο για την κλιματική ουδετερότητα, με θέμα: «Ο πλανήτης Γη το 2050», το οποίο οργανώνουν η ΑΜΚΕ «The Bee Camp» και η Οργάνωση Γη. Στον χώρο της πλατείας θα στηθούν δύο πλανήτες, τελείως διαφορετικοί μεταξύ τους: Ο ένας με καταπράσινες στεριές και γαλάζιες θάλασσες και ο άλλος με γκρι στεριές και μαύρες θάλασσες. Με τις πολιτικές και πράξεις μας μέχρι το 2050, εμείς θα επιλέξουμε σε ποιον πλανήτη θα ζούμε το 2050. Όσοι/ες συμμετάσχουν στο δρώμενο θα κληθούν να απαντήσουν ποιες είναι οι πράξεις και οι πολιτικές που θα οδηγήσουν στη μία ή στην άλλη εικόνα του πλανήτη Γη.  
