Title:
Πειραιάς - Αεροδρόμιο σε 1 ώρα και 3 λεπτά με τον Προαστιακό
Description:
Από την Πέμπτη 1η Φεβρουαρίου 2018, η ΤΡΑΙΝΟΣΕ Α.Ε. συνδέει το μεγαλύτερο λιμάνι της χώρας με τον Διεθνή Αερολιμένα Αθηνών, απευθείας, με τη νέα διαδρομή Πειραιάς-Αεροδρόμιο και αντίστροφα. Η νέα διαδρομή διαρκεί 1 ώρα και 3 λεπτά. Στο τμήμα Αεροδρόμιο-Πειραιάς, τα δρομολόγια θα διεξάγονται ανά μία ώρα. Το κόστος του εισιτηρίου δεν μεταβάλλεται, ενώ ταυτόχρονα το επιβατικό κοινό δεν χρειάζεται μετεπιβίβαση στην Αθήνα. Επιπλέον, δρομολογείται ένας συρμός ανά ώρα στη διαδρομή Αεροδρόμιο-ΣΚΑ (σύντομα Άνω Λιόσια). Παράλληλα, ενισχύεται η σύνδεση μεταξύ των σταθμών Κορωπί και ΣΚΑ (σύντομα Άνω Λιόσια), με επιπλέον δρομολόγια τις εργάσιμες ημέρες και ώρες αιχμής, για την καλύτερη εξυπηρέτηση των εργαζομένων που μετακινούνται με τον Προαστιακό. Επίσης, με την εφαρμογή των νέων δρομολογίων, οι επιβάτες θα μπορούν να μεταβούν απευθείας από τον Πειραιά στο Κιάτο -και αντίστροφα- σε 1 ώρα και 38 λεπτά με συχνότητα δρομολογίων ανά μια ώρα. Υπενθυμίζεται ότι από το Κιάτο, με μετεπιβίβαση στα λεωφορεία της ΤΡΑΙΝΟΣΕ, οι επιβάτες έχουν πρόσβαση στην Πάτρα. Για τους επιβάτες που μετακινούνται μεταξύ του σταθμού Κιάτο και του Αεροδρομίου, υπάρχει μετεπιβίβαση (χωρίς αναμονή) στον σταθμό Κάτω Αχαρναί, με πρόβλεψη για μετεπιβίβαση στον σταθμό Άνω Λιόσια σύντομα. Για περισσότερες πληροφορίες σχετικά με τα δρομολόγια καθώς και την τιμολογιακή πολιτική του Προαστιακού, το επιβατικό κοινό μπορεί να καλεί στον αριθμό 14511. &amp;nbsp;
