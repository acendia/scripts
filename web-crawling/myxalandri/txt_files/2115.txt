Title:
Η Κρίστη Αγαπητού νέα υποψήφια δήμαρχος με την παράταξη “Χαλάνδρι σε Δράση”
Description:
Με δήλωσή του ο επικεφαλής της Δημοτικής Παράταξης “Χαλάνδρι σε Δράση” και πρώην δήμαρχος Χαλανδρίου κ. Γιώργος Κουράσης ανακοίνωσε ότι δεν θα κατέβει ως υποψήφιος δήμαρχος στις επόμενες Δημοτικές Εκλογές. Στη διαδικασία ανάδειξης νέου επικεφαλής, επιλέγη ως επόμενη υποψήφια δήμαρχος της παράταξης η δημοτική σύμβουλος κ. Κρίστη Αγαπητού. Αναλυτικά η δήλωση του κ. Κουράση: Η παράταξή μας στα τόσα χρόνια της πορείας της έχει αποδείξει ότι πραγματικά ήταν και είναι δίπλα στους Δημότες του Χαλανδρίου μέσα από τα έργα και τις παρεμβάσεις της, υπηρετώντας αρχές και αξίες ώστε η πόλη μας να είναι σε μία διαρκή πορεία ανάπτυξης και εκσυγχρονισμού. Είχα την ευτυχία σε όλη αυτή την πορεία να είμαι στην πρώτη γραμμή είτε ως Δημοτικός Σύμβουλος, είτε ως Δήμαρχος, είτε και ως επικεφαλής της Αντιπολίτευσης. Σε όλη την πορεία μου πιστεύω ότι προσέφερα όπως και όσο μπορούσα στον Δήμο μας και τους συνδημότες μου. Θεωρώ όμως ότι ήρθε η ώρα να παραδώσω την σκυτάλη της Παράταξης στην επόμενη γενιά των στελεχών μας. Ενημέρωσα λοιπόν τα μέλη της Παράταξής μας για την απόφασή μου να μην είμαι Υποψήφιος Δήμαρχος στις επόμενες Δημοτικές Εκλογές του 2023. Η παράταξή μας, με νέο Επικεφαλής θα έχει τον χρόνο να απευθυνθεί στους Δημότες του Χαλανδρίου τονίζοντας πόσο κρίσιμες είναι οι επόμενες εκλογές. Το Χαλάνδρι μας θα έχει ίσως την τελευταία ευκαιρία να ακολουθήσει την επιτυχημένη πορεία άλλων Δήμων υιοθετώντας πολιτικές σύγχρονες και αποτελεσματικές. Κατόπιν αυτής της απόφασης και κάτω από τις υπάρχουσες συνθήκες, ακολουθήθηκε διαδικασία ανάδειξης νέου επικεφαλής εντός της Παράταξης κατά την οποία επιλέγη ώς επόμενη Υποψήφια Δήμαρχος της Παράταξης «Χαλάνδρι σε Δράση» να είναι η Δημοτική μας Σύμβουλος Κρίστη Αγαπητού. Είμαι βέβαιος ότι με την βοήθεια και την συμπαράσταση όλων μας η Κρίστη Αγαπητού θα είναι η επόμενη Δήμαρχος Χαλανδρίου. Η Κρίστη Αγαπητού είναι Διδάκτωρ του τμήματος Οργάνωσης και Διοίκησης Επιχειρήσεων του Πανεπιστημίου Πειραιώς και εξειδικεύεται στη στρατηγική των νέων τεχνολογιών έναν σημαντικό τομέα στον οποίο κάθε Δήμος πρέπει να επενδύσει στα πλαίσια μιάς πορείας ανάπτυξης και εκσυγχρονισμού. Από το έτος 2014 είναι διορισμένη ως μόνιμο στέλεχος στην Ανεξάρτητη Αρχή Δημοσίων Εσόδων (Α.Α.Δ.Ε.) Η Κρίστη Αγαπητού είναι μία νέα γυναίκα με δυναμισμό, με εμπειρία και τις απαραίτητες επιστημονικές γνώσεις για την Τοπική Αυτοδιοίκηση, στοιχεία που θεωρούμε ότι αποτελούν τα εχέγγυα για να εκφράσει με δημιουργικότητα και αποτελεσματικότητα την τοπική μας κοινωνία. Και μαζί με τα υπόλοιπα στελέχη της παράταξης αλλά και όσα νέα πρόσωπα τεθούν συνοδοιπόροι σε αυτή την προσπάθεια θα εργαστούμε όλοι μαζί για την ανανέωση που τόσο επιτακτικά επιζητούν σήμερα οι Χαλανδραίες και οι Χαλανδραίοι. Η Κρίστη Αγαπητού είναι το νέο πρόσωπο που αναζητά το Χαλάνδρι. Σε ό,τι με αφορά προσωπικά μετά την ολοκλήρωση της διαδικασίας και της ομόφωνης επιβεβαίωσης της εμπιστοσύνης στο πρόσωπο της Κρίστης Αγαπητού, θα παραμείνω στην διάθεση της Παράταξής μας, μέσω όποιου ρόλου-αποστολής μου αναθέσουν, ώστε με την εμπειρία και τις γνώσεις που έχω αποκομίσει όλα αυτά τα χρόνια της παρουσίας μου στα Δημοτικά δρώμενα να συμβάλω στην διασφάλιση της ενότητας και της συνέχειας της πορείας της Παράταξής μας, με μοναδικό στόχο την ανάπτυξη της πόλης μας. Θα είμαι δίπλα στην Κρίστη Αγαπητού με όλες μου τις δυνάμεις. Θα είμαστε όλοι δίπλα της. Είναι κοινή απόφαση να συνεχίσουμε ενωμένοι και όλοι μαζί να κάνουμε ότι χρειάζεται ώστε το Χαλάνδρι να αλλάξει σελίδα και να προχωρήσει μπροστά. Όλοι εμείς, οι Δημοτικοί Σύμβουλοι, τα στελέχη αλλά και όλες και όλοι οι Χαλανδραίοι που έχουμε υπηρετήσει ή στηρίξει την Παράταξη «Χαλάνδρι σε Δράση», και είμαστε υπερήφανοι για όσα έχουμε προσφέρει στην Πόλη μας, θα είμαστε αρωγοί στην προσπάθεια αυτή με την Κρίστη Αγαπητού Υποψήφια Δήμαρχο! Μία προσπάθεια που στόχο έχει το Χαλάνδρι επιτέλους να αξιοποιήσει κάθε χρηματοδοτικό εργαλείο, τις νέες τεχνολογίες αλλά και κάθε νέα ιδέα που μπορούν να δημιουργήσουν τις προϋποθέσεις για μία σύγχρονή, λειτουργική, ασφαλή, καθαρή και προσβάσιμη Πόλη σε όλες και όλους τους κατοίκους, εργαζόμενους και επισκέπτες της. Όλα όσα δηλαδή δεν αποτελούν στρατηγική κατεύθυνση για τον κ. Ρούσσο και την παράταξή του. Η Κρίστη Αγαπητού και η παράταξή μας “Χαλάνδρι σε Δράση” με νέες, σύγχρονες και υλοποιήσιμες προτάσεις, μαζί με την εμπειρία και κυρίως με τον άνεμο αυτής της διαφορετικής νοοτροπίας, θα αγωνιστούμε και θα θέσουμε τον πολίτη και τα πραγματικά του προβλήματα στο επίκεντρο της πολιτικής του Δήμου Χαλανδρίου! Σας καλώ όλες και όλους μαζί μας, σε αυτή την πορεία για μια νέα αρχή που βασίζεται όμως στις αρχές και αξίες που διαχρονικά υπηρετεί η Παράταξή μας! Για την Δημοτική Παράταξη“Χαλάνδρι σε Δράση”Γιώργος Κουράσης  
