Title:
Μαθητές εν δράσει για το περιβάλλον και τον αθλητισμό, στην πρώτη διοργάνωση plogging στο Χαλάνδρι
Description:
Σε ένα συναρπαστικό παιχνίδι, που τα παιδιά το χάρηκαν με την ψυχή τους, εξελίχθηκε η δράση του plogging, που οργάνωσε η δ/νση Παιδείας, Αθλητισμού &amp;amp; Νέας Γενιάς του Δήμου Χαλανδρίου, σε συνεργασία με την εταιρεία TRIMORE, την Τετάρτη 31 Μαΐου 2023. 244 μαθητές και μαθήτριες από δέκα δημοτικά σχολεία της πόλης, με τη συνδρομή 18 εκπαιδευτικών και 56 συνοδών (γυμναστών της δ/νσης Αθλητισμού και εθελοντών) έτρεξαν από τα σχολεία τους έως τη Ρεματιά Χαλανδρίου, συλλέγοντας, στη διαδρομή, απορρίμματα, στις χάρτινες σακούλες που τους διέθεσε ο Δήμος. Στο πλάτωμα του Προφήτη Ηλία, όπου κατέληξε η διαδρομή, είχαν την ευκαιρία να ενημερωθούν από τον κ. Γεράσιμο Λυμπεράτο, καθηγητή ΕΜΠ, εντεταλμένο δημοτικό σύμβουλο για θέματα ανακύκλωσης, για τη σημασία της ξεχωριστής διαλογής των απορριμμάτων στην πηγή και τη συμβολή της στην αποτροπή του φαινομένου του θερμοκηπίου. «Είναι πολύ σημαντικό αυτό που κάνατε και είναι ένα βήμα για να σώσουμε τον πλανήτη», υποστήριξε ο κ. Λυμπεράτος. Τη σκυτάλη πήρε ο κ. Αυγουστίνος Γρυλλάκης, μέλος των Εθελοντών Πολιτικής Προστασίας, ο οποίος μίλησε στα παιδιά για την ανάγκη να αγαπάμε και να προστατεύουμε τα δάση, ειδικά τους θερινούς μήνες που ο κίνδυνος πυρκαγιάς είναι αυξημένος. Ακολούθησαν παιχνίδια, όπως ισορροπία σε σκοινί, ποδηλατική βραδυπορία, ασκήσεις προσανατολισμού και κυνήγι θησαυρού, με την καθοδήγηση του επικεφαλής της TRIMORE Sport Events κ. Κωνσταντίνου Μητρόπαπα, τα οποία ενθουσίασαν τα παιδιά. «Το plogging είναι μια δράση που συνδυάζει τον αθλητισμό με την ευαισθητοποίηση για το περιβάλλον. Δεν πρόκειται για διαγωνισμό, αλλά για μια δράση με στόχο μια πιο καθαρή πόλη. Να ευαισθητοποιηθούν τα παιδιά και να εκπαιδεύουν και τους γονείς τους, να μην αφήνουμε σκουπίδια στην πόλη μας. Ο ενθουσιασμός των παιδιών που συμμετείχαν, ο τρόπος που αγκάλιασαν τη δράση, αλλά και οι γνώσεις που έχουν για το φαινόμενο του θερμοκηπίου και την κλιματική αλλαγή, μας γεμίζουν ικανοποίηση και ελπίδα για το μέλλον. Ευχαριστώ θερμά τους εκπαιδευτικούς, τους γυμναστές της δ/νσης, τους εθελοντές μας, την εταιρεία Trimore και όλους όσοι δούλεψαν για την πρώτη δράση plogging στο Χαλάνδρι, η οποία είναι βέβαιο ότι θα επαναληφθεί», σχολίασε ο αντιδήμαρχος Αθλητισμού Χάρης Μαυρουδής. Η δράση του plogging [από τις σουηδικές λέξεις plocka upp (συλλέγω) and jogga (τζόγκινγκ)] «γεννήθηκε» στη Σουηδία το 2016 και από το 2018 έχει διαδοθεί σε πολλές χώρες. Υπολογίζεται ότι 2 εκατ. άνθρωποι σε 100 χώρες σε όλο τον κόσμο κάνουν καθημερινά plogging. https://www.youtube.com/watch?v=-mSg9EwQGwo  
