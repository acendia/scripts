Title:
Η μεγάλη νίκη στο Καματερό στέλνει τον Απόλλωνα Χαλανδρίου σε μπαράζ ανόδου
Description:
Καματερό – Απόλλων Χαλανδρίου 0-1 Αναλυτικά: Με τη μεγάλη νίκη στο Καματερό, ο Απόλλωνας εξασφάλισε και μαθηματικά τη 2η θέση που στέλνει σε μπαράζ, τέσσερις αγωνιστικές πριν το τέλος του πρωταθλήματος. Πεισματικά στο κυνήγι της 1ης θέσης η ομάδα μας. Αν και φάνηκε κάπως εκτός ρυθμού, λόγω της διακοπής των δύο εβδομάδων, ο Απόλλωνας «καθάρισε» τη νίκη με ένα ακόμα, το 16ο φετινό, γκολ του Φραγκίσκου Στεργιώτη. Μία νίκη που ήρθε δύσκολα, κόντρα σε έναν καλό αντίπαλο, που ξεκίνησε τη σεζόν με στόχο την άνοδο και κατά γενική ομολογία αδικείται από τη βαθμολογική του θέση. Οι γηπεδούχοι έφτασαν τρεις φορές κοντά στο 1-0: στο 17′ ο Καλλιαμπάκος απέκρουσε πλασέ από πλάγια θέση, στο 47′ σε φάση διαρκείας η άμυνά μας απομάκρυνε και στο 49′, στην κορυφαία τους ευκαιρία, το πλασέ στο τετ α τετ πέρασε λίγο άουτ. Ο Απόλλωνας γενικά ήλεγχε το ρυθμό έχοντας «μισές» ευκαιρίες, με το Καματερό να περιμένει πίσω. Στο 4ο λεπτό ο Παπαδάκης δεν πρόλαβε το παράλληλο γύρισμα του Πρόξενου, στο 36′ ο Τζάκσον δεν έφτασε σε τελική μετά την πάσα του Στεργιώτη και στο 43′ ο Τζάκσον, πάλι, έχασε για λίγο το κοντρόλ στην ωραία κάθετη του Νίνου. Μετά το «μουδιασμένο» ξεκίνημα του 2ου μέρους, η ομάδα μας ανέκτησε τον έλεγχο και έφτασε στο γκολ στο 61ο λεπτό, με τον Παγώνη, που είχε περάσει λίγο πριν στο παιχνίδι, να κάνει την ασίστ και τον τρομερό φέτος ‘Φράγκι’ να προλαβαίνει την έξοδο του τερματοφύλακα. Η εστία του Καλλιαμπάκου δεν απειλήθηκε ιδιαίτερα στο υπόλοιπο του αγώνα, χάρη στην τακτική προσήλωση που έδειξαν όλοι οι παίκτες του Απόλλωνα, τα καλά τους τρεξίματα και τη μεγάλη τους θέληση να κρατήσουν το πολύτιμο τρίποντο. Την επόμενη αγωνιστική υποδεχόμαστε τον Θρίαμβο Χαϊδαρίου, που έχει ανάγκη για βαθμούς και ως εκ τούτου χρειάζεται πολλή προσοχή. Πάμε Απολλωνάρα! ΑΠΟΛΛΩΝ: Καλλιαμπάκος, Παπαδάκης, Πρόξενος (71′ Νούσης), Ψάλλας, Αγγελόπουλος, Αγκόλλη, Ζώης (58′ Μπεθάνης), Νίνος (71′ Παναγιώτου), Στεργιώτης, Τζάκσον (87′ Κούρος), Παπουτσής (58′ Παγώνης). Highlights: https://www.youtube.com/watch?v=kvfDMgRh9ME Πηγή: apollonhalandriou.gr  
