Title:
Επιχορήγηση 1.020.710€ σε 11 Προνοιακά Ιδρύματα της Βόρειας Αθήνας
Description:
Σε 1.020.710 ευρώ ανέρχεται η επιχορήγηση 11 Προνοιακών Ιδρυμάτων της Βόρειας Αθήνας από την Περιφέρεια Αττικής προκειμένου να ανταπεξέλθουν στις λειτουργικές τους δαπάνες για το έτος 2018. Το ποσό αυτό αντιστοιχεί σχεδόν στο 24% της συνολικής επιχορήγησης που πρόκειται να διατεθεί σε όλα τα ιδρύματα της Αττικής, και, η οποία με σχετική απόφαση της περιφερειάρχη, Ρένας Δούρου, προσδιορίστηκε σε 4.400.000 ευρώ. «Στεκόμαστε σταθερά στο πλευρό φορέων και ιδρυμάτων που για χρόνια παρέχουν υπηρεσίες κοινωνικής φροντίδας και προστασίας συνανθρώπων μας και ανήλικων παιδιών, επισήμανε ο αντιπεριφερειάρχης Βόρειου Τομέα Αθηνών, Γιώργος Καραμέρος. Με τη συνδρομή αυτή, πρόσθεσε, ενισχύουμε την απρόσκοπτη λειτουργία τους, ώστε με ασφάλεια να αφιερωθούν στο κοινωνικό τους έργο». Ειδικότερα, στη Βόρεια Αθήνα πρόκειται να επιχορηγηθούν: το Σικιαρίδειο Ίδρυμα Απροσάρμοστων Παιδιών (221.063,00€), το Εργαστήρι Ειδικής Αγωγής «Μαργαρίτα» (212.550,00€), το Κέντρο Κοινωνικής Φροντίδας Ατόμων με Νοητική Υστέρηση «Εστία» (123.150,00€) και η Πανελλήνια Ένωση Γονέων &amp; Κηδεμόνων Ατόμων - Παιδιών Νοητικά Υστερούντων (112.000,00€). Επίσης, πρόκειται να επιχορηγηθούν το Ίδρυμα Κοινωνικής Εργασίας (79.650,00€), το Πηνελόπειο Ίδρυμα (79.437,00€), ο Σύνδεσμος Προστασίας Παιδιών και ΑμεΑ (75.600,00€), ο Σύλλογος Γονέων &amp; Κηδεμόνων Καθυστερημένων Ατόμων «Η Αγία Φιλοθέη» (61.000,00€), ο Πανελλήνιος Σύνδεσμος Ελληνίδων Μητέρων (32.160,00€), ο Σύλλογος Γονέων και Φίλων Αυτιστικών Ατόμων «Η Αναγέννηση» (14.100,00€) και η Χριστιανική Στέγη Κοριτσιού «Αγία Άννα» (10.000). Υπενθυμίζεται ότι για το 2018 έχουν ενισχυθεί επιπλέον με 729.300€ από ίδιους πόρους της Περιφέρειας Αττικής οι πιστοποιημένοι φορείς πρωτοβάθμιας και δευτεροβάθμιας κοινωνικής φροντίδας και προστασίας ανηλίκων με έδρα τη Βόρεια Αθήνα. &amp;nbsp;
