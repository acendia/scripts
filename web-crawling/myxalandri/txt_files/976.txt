Title:
Μαθήματα ζωής από τον κορωνοϊό. Της ψυχολόγου Μαρίνας Κόντζηλα
Description:
Ο κορωνοϊός εισέβαλε ξαφνικά στη ζωή μας και προκάλεσε ένα «τσουνάμι» αλλαγών στην καθημερινότητά μας. Από τη μια στιγμή στην άλλη η ρουτίνα μας ανατράπηκε, η κανονικότητά μας διαταράχθηκε, η ελευθερία μας περιορίστηκε σε μεγάλο βαθμό, λόγω των αυστηρών μέτρων προστασίας και την απαγόρευση της κυκλοφορίας, οι στόχοι που είχαμε θέσει για το νέο έτος μπήκαν αναγκαστικά σε «καραντίνα», τα όνειρα και τα σχέδιά μας για το άμεσο μέλλον τέθηκαν σε λειτουργία «αναμονής» και τα πάντα γύρω μας είναι πλέον ρευστά. Αναμφισβήτητα, όλη αυτή η κατάσταση που βιώνουμε το τελευταίο διάστημα, είναι επώδυνη, πιεστική και ψυχοφθόρα, μας διακινεί δυσάρεστα συναισθήματα και ενεργοποιεί κυρίως αρνητικές σκέψεις, που μας μπλοκάρουν και δεν είναι εύκολο να ελέγξουμε και να διαχειριστούμε αποτελεσματικά. Παρόλα αυτά, ο ύπουλος και αόρατος εχθρός που πήρε την ονομασία «κορωνοϊός» και που οι επιστήμονες παγκοσμίως αναζητούν εναγωνίως τα κατάλληλα μέσα, για να τον καταπολεμήσουν και να σταματήσει να μας απειλεί, με τον ερχομό του, μας ταρακούνησε και μας προβλημάτισε, μας δίδαξε πολλά πράγματα και συνεχίζει να μας παραδίδει τα ακόλουθα πολύ σημαντικά και μεγάλα μαθήματα ζωής: Μας απέδειξε πως δε μπορούμε να ελέγχουμε τα πάντα γύρω μας και δεν είμαστε παντοδύναμοι, ούτε παντογνώστες. Μπροστά στην απειλή του θανάτου όλοι λυγίζουμε και γινόμαστε πιο τρωτοί, πιο ευάλωτοι, πιο εύθραυστοι. Μας έμαθε πως η υγεία είναι το υπέρτατο αγαθό στον κόσμο και πως αν κλονιστεί, τίποτα δεν έχει πραγματική ουσία και νόημα. Μας έδειξε πως το χρήμα, τα υλικά αγαθά, η φήμη, οι επιτυχίες και η δόξα, δεν είναι ικανά να αποτρέψουν μια ασθένεια και να μας θωρακίσουν από τον θάνατο. Απόδειξη πως νόσησαν από τον κορωνοϊό άνθρωποι με μεγάλη οικονομική επιφάνεια, διασημότητες και πολιτικά πρόσωπα από όλο τον κόσμο. Μας απέδειξε πως τίποτα δεν είναι και δεν πρέπει να θεωρείται δεδομένο στη ζωή και πως τα πάντα γύρω μας μπορούν να ανατραπούν και να αλλάξουν ριζικά από τη μια στιγμή στην άλλη. Μας έδωσε τη δυνατότητα να νιώσουμε πραγματική ευγνωμοσύνη για τα απλά και μικρά πράγματα που έχουν ανεκτίμητη αξία, όπως η αγκαλιά των αγαπημένων μας προσώπων, ο περίπατος στη φύση, μια μονοήμερη εκδρομή, μια βόλτα με το ποδήλατο, η θέα της θάλασσας, ο ήλιος, η μυρωδιά και το χρώμα των λουλουδιών που ανθίζουν, ο καφές με τους φίλους, το γέλιο και οι ανέμελες στιγμές με την παρέα μας, η σωματική άσκηση, ο ύπνος, ο ελεύθερος χρόνος, οι οικογενειακές συγκεντρώσεις, το σπιτικό φαγητό. Όλα τα παραπάνω, τα προσπερνούσαμε, τα υποτιμούσαμε και δεν τα αξιοποιούσαμε, καθώς μας παρέσερναν οι φρενήρεις ρυθμοί και η ρουτίνα της καθημερινότητας, οι πλασματικές ανάγκες μας για υπερκατανάλωση υλικών αγαθών, το ατέρμονο κυνήγι του χρήματος, ο ευδαιμονισμός, οι άπειρες υποχρεώσεις και οι υπέρμετρες και μη ρεαλιστικές προσδοκίες μας. Μας περιόρισε στο σπίτι για ένα χρονικό διάστημα, λόγω των απαραίτητων μέτρων προφύλαξης και αποφυγής εξάπλωσης του ιού και μας προσέφερε μια πολύ καλή ευκαιρία να γνωρίσουμε καλύτερα τον εαυτό μας, να ανακαλύψουμε άγνωστες πτυχές μας, να αποκτήσουμε μεγαλύτερη αυτογνωσία, να συμφιλιωθούμε με τη μοναξιά μας, να έρθουμε πιο κοντά στο σύντροφο και στα παιδιά μας. Μας έδωσε το κίνητρο να τους πλησιάσουμε, να συζητήσουμε μαζί τους, να παίξουμε, να τους ακούσουμε ενεργητικά, να δούμε κατάματα τα προβλήματα και τα κενά που υπήρχαν στη μεταξύ μας επικοινωνία, να αντιμετωπίσουμε τις συγκρούσεις και τις διαφωνίες με τα μέλη της οικογένειάς μας, να τους αφιερώσουμε εποικοδομητικό και ποιοτικό χρόνο, να συνεργαστούμε, να υποστηρίξουμε και να βοηθήσουμε ο ένας τον άλλο, να βρούμε συλλογικά λύσεις σε όσα μας απασχολούν και να θέσουμε νέους στόχους. Μας απέδειξε πως το σύστημα υγείας πάσχει και δεν είναι προετοιμασμένο και εξοπλισμένο για να αντιμετωπίσει μια κρίση τέτοιου μεγέθους και πως το ιατρικό και νοσηλευτικό προσωπικό είναι οι σύγχρονοι ήρωές μας. Μας δίδαξε πως το μόνο σταθερό και σίγουρο πράγμα, είναι το σήμερα, το παρόν, το τώρα και για αυτό καλό είναι να προσπαθούμε να απολαμβάνουμε το κάθε δευτερόλεπτο της ημέρας, να αντλούμε ικανοποίηση από την κάθε στιγμή που βιώνουμε και να «ρουφάμε» τη ζωή μας με πάθος, όρεξη και ένταση. Μας έδειξε πόσο σημαντικό είναι να εκφράζουμε τα συναισθήματά μας, να ευχαριστούμε και να συγχωρούμε τους δικούς μας ανθρώπους, πριν να είναι αργά. Μας έμαθε να κάνουμε υπομονή και να αντιμετωπίζουμε μια δύσκολη συνθήκη με υπευθυνότητα και την απαιτούμενη ωριμότητα. Μας δίδαξε πως μια δική μας παρορμητική και απερίσκεπτη κίνηση, όπως το να «σπάσει» κάποιος την καραντίνα, ενώ νοσεί ή έχει ύποπτα συμπτώματα του ιού, μπορεί να θέσει σε κίνδυνο ή ακόμη και να κοστίσει τη ζωή πολλών συνανθρώπων του. Έτσι μας έδωσε την ευκαιρία να παραμερίσουμε το «εγώ» μας, και  να δώσουμε προτεραιότητα στο σύνολο, στο «εμείς», λειτουργώντας με ενότητα, πνεύμα συνεργασίας και ενσυναίσθηση. Μας δίδαξε σημαντικές αξίες, όπως είναι η προσφορά, η ανθρωπιά, η αλληλεγγύη, η σύμπνοια, η ανιδιοτέλεια. Ηθικές έννοιες ανύπαρκτες ή ξεχασμένες εδώ και πολλά χρόνια. Μας απέδειξε ποια άτομα μας σκέφτονται, μας υποστηρίζουν, μας εκτιμούν, μας υπολογίζουν, θέλουν το καλό μας και ενδιαφέρονται πραγματικά για εμάς (μέσα από ένα μήνυμα που θα στείλουν για να βεβαιωθούν πως είμαστε καλά και να μας εκφράσουν την αγάπη και τη στοργή τους, μέσα από ένα τηλεφώνημα για να μας ακούσουν και να μας στηρίξουν στις δύσκολες στιγμές μας, μέσα από μια τρυφερή κουβέντα για να μας παρηγορήσουν και να μας καθησυχάσουν, μέσα από μια βιντεοκλήση για να μοιραστούν μαζί μας μια στιγμή και να δουν το πρόσωπό μας, μέσα από μια αστεία εικόνα που θα μας προωθήσουν για να μας ανεβάσουν το ηθικό και να φτιάξουν τη διάθεσή μας, μέσα από ένα τραγούδι που θα μας αφιερώσουν, μέσα από ευχάριστες αναμνήσεις που θα μας θυμίσουν, μέσα από τα ψώνια που θα μας αφήσουν έξω από την πόρτα μας για να μας προφυλάξουν). Η απόσταση για λόγους ασφαλείας δε σημαίνει απομόνωση και αποκοπή από τα αγαπημένα μας πρόσωπα. Υπάρχουν πολλοί τρόποι για να διατηρήσουμε μια ποιοτική επαφή με τους ανθρώπους που θεωρούμε σημαντικούς στη ζωή μας, ακόμη και κάτω από τέτοιου είδους δύσκολες συνθήκες. Αυτές οι αντίξοες και ακραίες καταστάσεις που βιώνουμε εξαιτίας τους κορωνοϊού, είναι μια πολύ καλή ευκαιρία για να επαναπροσδιορίσουμε τις σχέσεις μας και να αξιολογήσουμε τους ανθρώπους γύρω μας από μια άλλη οπτική γωνία. Από κάποιους ίσως απομακρυνθούμε μόλις λήξει όλη αυτή η περιπέτεια, ενώ με άλλους ενδέχεται να έρθουμε πιο κοντά και να αναπτύξουμε μια πιο ποιοτική και συχνή επικοινωνία. Κάποια άτομα ίσως αποδειχθούν ιδιαίτερα τοξικά για εμάς και μας απογοητεύσουν, ενώ άλλα ίσως μας εκπλήξουν θετικά. Το σίγουρο είναι πως η πανδημία χτύπησε μέσα μας πολύ δυνατά «καμπανάκια» και μας έκανε να ερμηνεύσουμε τη ζωή τελείως διαφορετικά, να ιεραρχήσουμε ξανά τις ανάγκες μας, να νοηματοδοτήσουμε εκ νέου την ύπαρξή μας και να ερμηνεύσουμε τα πάντα γύρω μας με άλλη ματιά. Με υπομονή, ψυχραιμία, ενότητα, σύμπνοια, πίστη και αλληλεγγύη, θα κατορθώσουμε να νικήσουμε και αυτή τη μάχη, να βγάλουμε αυτό το «αγκάθι» από τη ζωή μας και να προχωρήσουμε παρακάτω, ενδυναμωμένοι, ισορροπημένοι, πιο πλούσιοι σε εμπειρίες, πιο ώριμοι, πιο υπεύθυνοι, πιο ανθρώπινοι, πιο βελτιωμένοι και πιο σοφοί. Εύχομαι ολόψυχα καλή δύναμη σε όλο τον κόσμο! Μαρίνα ΚόντζηλαΣυμβουλευτική Ψυχολόγος - Εκπαιδεύτρια Ομάδων Γονέων Γραφείο: Δουκίσσης Πλακεντίας &amp;amp; Φαρσάλων 10, Χαλάνδρι (δίπλα στο Mετρό στάση &quot;Χαλάνδρι&quot;)Τηλέφωνα επικοινωνίας: 210-6005441 &amp;amp; 697-0084190E-mail: marpsychology@yahoo.grΙστοσελίδα: www.marpsychology.grFacebook: Μαρίνα Κόντζηλα Υπηρεσίες Ψυχολόγου  
