Title:
Δήμος Χαλανδρίου: «Το θέμα της πανδημίας δεν προσφέρεται για μικροπολιτική εκμετάλλευση»
Description:
Την ακόλουθη ανακοίνωση εξέδωσε ο Δήμος Χαλανδρίου σε απάντηση του χθεσινού δελτίου τύπου της δημοτικής παράταξης «Χαλάνδρι σε Δράση» (Γ. Κουράσης: «Κύριε Ρούσσο οφείλετε να βάζετε την Υγεία των Δημοτών πάνω από τις παραταξιακές σας εμμονές»): Ο επικεφαλής της δημοτικής παράταξης «Χαλάνδρι σε Δράση», κ. Γιώργος Κουράσης, επέλεξε για μια ακόμη φορά την ανερυθρίαστη διασπορά ψευδών ειδήσεων, τις προσωπικές επιθέσεις σε βάρος του δημάρχου Σίμου Ρούσσου και τους ανοίκειους χαρακτηρισμούς στην πρόσφατη ανακοίνωσή του για το θέμα των εμβολιασμών. Δεν πρόκειται να τον ακολουθήσουμε στην ταπεινωτική για τον ίδιο αντιπαράθεση για το κρίσιμο θέμα της αντιμετώπισης της πανδημίας. Ο Δήμος Χαλανδρίου, χωρίς επικοινωνιακά πυροτεχνήματα, θα συνεχίσει με σοβαρότητα και υπευθυνότητα την προσπάθεια που καταβάλει εδώ και ενάμιση χρόνο για τη στήριξη των ασθενέστερων συμπολιτών μας, την προστασία της υγείας των εργαζομένων στον Δήμο, τη στήριξη των επιχειρήσεων και των επαγγελματιών της πόλης, στο πλαίσιο πάντα των θεσμοθετημένων αρμοδιοτήτων του. Όλο το διάστημα της πανδημίας, η δημόσια υγεία έχει προστατευθεί με απολυμάνσεις, με ανεμπόδιστη λειτουργία της υπηρεσίας καθαριότητας, με καθαρισμούς κοινόχρηστων χώρων, με διανομή μασκών, αντισηπτικών και τάμπλετ στα σχολεία, με διανομή φαρμάκων, με στήριξη των ασθενέστερων που στερούνται υποστηρικτικού περιβάλλοντος μέσω της συνταγογράφησης των φαρμάκων τους, μέσω της παρασκευής συσσιτίου στους Παιδικούς Σταθμούς της πόλης και μέσω της διανομή τροφίμων κατά οίκον. Οι εργαζόμενοι στον Δήμο έχουν προστατευθεί με την προμήθεια των αναγκαίων μέσων προστασίας, με διενέργεια rapid-test αλλά και μοριακών σε συνεργασία με ιδιωτική εταιρεία -και πάντα υπό την επίβλεψη της γιατρού εργασίας του Δήμου- και με πλήρη εφαρμογή της τηλεργασίας. Οι συμπολίτες μας που αδυνατούν να μετακινηθούν, μεταφέρονται με ίδια μέσα του Δήμου στα εμβολιαστικά κέντρα, συνοδεία νοσηλευτή, χάρη στη λειτουργία του Κέντρου Βοήθειας, το οποίο συστήθηκε με ίδιους πόρους του Δήμου στις αρχές της πανδημίας. Μιας και δυστυχώς, η τότε διοίκηση Κουράση είχε καταργήσει το 2011 το πρόγραμμα «Βοήθεια στο Σπίτι». Τέλος, όλη αυτή την περίοδο πραγματοποιήθηκαν σταθερά οι διαδικτυακές συναντήσεις των επικεφαλής των παρατάξεων με στόχο αφενός την ενημέρωση όλων, αφετέρου τη συζήτηση προτάσεων για την αποτελεσματικότερη διαχείριση της πανδημίας. Απορίας άξιο τι θα μπορούσε να προσφέρει παραπάνω η δημιουργία μιας επιτροπής, η οποία θα μιλούσε άραγε στο όνομα ποιων ειδικών; Οι πολίτες δεν έχουν ανάγκη να ακούσουν κι άλλους ...ειδικούς που μάλλον θα επιτείνουν τη σύγχυση και τις κοινωνικές εντάσεις γύρω από το θέμα του εμβολιασμού, παρά θα τις αμβλύνουν. Υπάρχουν οι επιτροπές λοιμωξιολόγων και επιστημόνων για την ενημέρωση των πολιτών. Θα συστήσουμε λοιπόν ο απερχόμενος πρώην δήμαρχος να ψάξει άλλα θέματα για να σώσει την υστεροφημία του. Το θέμα της πανδημίας δεν προσφέρεται για μικροπολιτική εκμετάλλευση και δημιουργία εντυπώσεων.  
