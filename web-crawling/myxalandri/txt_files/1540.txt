Title:
Ανοίγει η αυλαία του 9ου Μαθητικού Φεστιβάλ Χαλανδρίου
Description:
Την Παρασκευή 1η Ιουνίου 2018 ανοίγει η αυλαία του 9ου Μαθητικού Φεστιβάλ, που διοργανώνει η Ένωση Συλλόγων Γονέων Μαθητών Χαλανδρίου για τα παιδιά των σχολείων της πόλης μας. Ένας μήνας πολιτισμού, από την 1η Ιουνίου έως και τις 29 Ιουνίου, γεμάτος μουσική, χορό, αθλητισμό, παρουσιάσεις μαθητικών δημιουργιών και θεατρικές παραστάσεις. Για 9η συνεχόμενη χρονιά συνεργάζονται για την επιτυχή διοργάνωσή του η Ένωση Συλλόγων Γονέων Μαθητών Χαλανδρίου, οι μαθητές, οι εκπαιδευτικοί και οι γονείς, με αποκλειστικό σκοπό το Φεστιβάλ αυτό να δημιουργήσει πολιτισμό, να αναπτύξει τη συνεργασία και την ομαδικότητα μεταξύ των μαθητών και να αποτελέσει μια μεγάλη γιορτή δημιουργικής έκφρασης και χαράς για όλους εμάς. Ευχαριστούμε για τη στήριξη και τη βοήθεια που μας παρέχουν τον Δήμο Χαλανδρίου, την Οργανωτική Επιτροπή του Φεστιβάλ, τους εκπαιδευτικούς και τους Συλλόγους Γονέων. Ειδικότερα, ευχαριστούμε το 14ο Δημοτικό Σχολείο για το «μήνυμα» του Φεστιβάλ, το Τμήμα Γ’ Εφαρμοσμένων Τεχνών του 1ου ΕΠΑΛ Χαλανδρίου για το δημιουργικό της αφίσας και του προγράμματος καθώς και όλα τα σχολεία του Χαλανδρίου που συμμετέχουν για άλλη μια φορά στη διοργάνωση αυτή. Το πρόγραμμα του 9ου Μαθητικού Φεστιβάλ Χαλανδρίου περιλαμβάνει καλλιτεχνικές εκδηλώσεις, έκθεση μαθητικής δημιουργίας - εικαστικών &amp; τεχνολογίας, συναυλία μαθητών Λυκείων Χαλανδρίου σε συνεργασία με το Μουσικό Λύκειο Παλλήνης, αθλητικές εκδηλώσεις όπως τουρνουά μπάσκετ και επιδείξεις πολεμικών τεχνών καθώς και θεατρικές παραστάσεις των σχολείων. Το φετινό φεστιβάλ είναι αφιερωμένο στην ΕΙΡΗΝΗ για όλα τα παιδιά του κόσμου. Στα παιδιά που αντιμετωπίζουν εμπόδια στο αδιαμφισβήτητο δικαίωμά τους στην περίθαλψη, στην εκπαίδευση, στην ασφάλεια, στην επιβίωσή τους. Στα παιδιά που υφίστανται οποιαδήποτε μορφής κακοποίηση, σωματικής ή ψυχολογικής, που εξαφανίζονται χωρίς να αφήνουν ίχνη, που είναι κυνηγημένα απ&#039; τους πολέμους. Ο θεσμός του Μαθητικού Φεστιβάλ πέραν του ότι αναδεικνύει το δημόσιο σχολείο ως κυψέλη ανάπτυξης τέχνης, πολιτισμού και δημιουργικής έκφρασης, δίνει την ευκαιρία σε όλους μας να αντλήσουμε ελπίδα και όραμα για ένα καλύτερο μέλλον μέσω των παιδιών μας. Σας καλούμε να στηρίξετε με την παρουσία σας αυτή τη γιορτή πολιτισμού, να επιβραβεύσετε με το απλόχερο χειροκρότημά σας τις προσπάθειες των παιδιών μας και να νιώσετε το μήνυμα που θέλουν να μας μεταφέρουν: «Μες την ειρήνη διάπλατα ανασαίνει όλος ο κόσμος με όλα τα όνειρά του». Το Διοικητικό Συμβούλιο της Ένωσης Συλλόγων Γονέων Μαθητών Δήμου Χαλανδρίου Το πρόγραμμα του 9ου Μαθητικού Φεστιβάλ Χαλανδρίου &amp;nbsp;
