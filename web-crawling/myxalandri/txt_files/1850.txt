Title:
Ο Κων. Κατσίφας είχε συλληφθεί το 2008 στο Χαλάνδρι για ναρκωτικά
Description:
Νέα δεδομένα προκύπτουν για το παρελθόν του 35χρονου Κωνσταντίνου Κατσίφα, που έπεσε νεκρός από πυρά των αλβανικών ειδικών δυνάμεων την Κυριακή στην περιοχή Βουλιανάτες Αλβανίας. Σύμφωνα με πληροφορίες από την ΕΛ.ΑΣ, ο 35χρονος ομογενής είχε συλληφθεί το 2008 για κατοχή και διακίνηση άνω του μισού κιλού χασίς, στο Χαλάνδρι. Υπενθυμίζεται εξάλλου ότι νωρίτερα, αρμόδιες πηγές της ΕΛ.ΑΣ διέψευδαν ότι η ένοπλη συμπλοκή του Κατσίφα με τους Αλβανούς αστυνομικούς είχε σχέση με την ύψωση της ελληνικής σημαίας. Σύμφωνα με την ΕΛ.ΑΣ δεν υπάρχουν διαθέσιμα στοιχεία, ούτε μαρτυρίες, που να συνδέουν την ένοπλη συμπλοκή στην Αλβανία, κατά την οποία έπεσε νεκρός από τις σφαίρες των Αλβανών αστυνομικών ο 35χρονος Βορειοηπειρώτης Κωνσταντίνος Κατσίφας, με την ύψωση της ελληνικής σημαίας. Οπως έγινε γνωστό από το αρχηγείο της ΕΛ.ΑΣ, ο ίδιος ο Κωνσταντίνος Κατσίφας συμμετείχε στον σημαιοστολισμό στους Βουλιαράτες, όπου αναρτήθηκαν δεκάδες σημαίες, ενόψει της επετείου της 28ης Οκτωβρίου 1940, χωρίς να ανακύψει κάποιο θέμα. Από την πρώτη στιγμή υπήρξε επικοινωνία για το περιστατικό μεταξύ του αρχηγού της ΕΛ.ΑΣ, αντιστράτηγου Αριστείδη Ανδρικόπουλου, με τον Αλβανό ομόλογό του -στο πλαίσιο της συνεργασίας που υπάρχει- και ενημερώθηκε για το συμβάν, ενώ έχουν ξεκινήσει ήδη οι διαδικασίες προκειμένου να συμμετάσχει και η ελληνική πλευρά στις έρευνες για την πλήρη διαλεύκανση των αιτίων της συμπλοκής. Ειδικότερα, σύμφωνα με το ΑΠΕ, έχουν δρομολογηθεί μέσω της διπλωματικής οδού όλες οι ενέργειες για τη συμμετοχή της ελληνικής πλευράς στις έρευνες, προκειμένου να ενημερώνεται και παράλληλα να παρέχει στις αλβανικές Αρχές οποιαδήποτε συνδρομή κριθεί απαραίτητη.&amp;nbsp; Πηγή:&amp;nbsp;www.iefimerida.gr &amp;nbsp;
