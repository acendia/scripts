Title:
Απαγωγή Κυπαρίσση: Βρέθηκε το βασικό κρησφύγετο των απαγωγέων στο Χαλάνδρι
Description:
Λίγες εκατοντάδες μέτρα μακριά από το σημείο, όπου εντόπισαν και συνέλαβαν τον 45χρονο στο Χαλάνδρι, τα στελέχη του Τμήματος Ανθρωποκτονιών βρήκαν και ένα από τα δύο κρησφύγετα, τα οποία χρησιμοποίησαν οι απαγωγείς του 40χρονου επιχειρηματία για να τον κρατήσουν επί 65 ημέρες. Αμέσως μετά τη σύλληψη τού 45χρονου, οι ερευνητές της Ασφάλειας ξεκίνησαν μία έρευνα πόρτα - πόρτα, προκειμένου να δουν ποιος στη γύρω περιοχή είχε δει τον 45χρονο και ανακάλυψαν ένα οίκημα στην οδό Πελοποννήσου, μόλις 450 μέτρα μακριά από το σημείο της σύλληψης. Σύμφωνα με πληροφορίες, το κρησφύγετο είχε ενοικιάσει ο ίδιος ο 45χρονος χρησιμοποιώντας τα πραγματικά στοιχεία της ταυτότητάς του και πρόκειται για τον χώρο, όπου κρατήθηκε το θύμα της απαγωγής το μεγαλύτερο διάστημα. Στελέχη της Ασφάλειας, αλλά και της Διεύθυνσης Εγκληματολογικών Ερευνών ήδη έχουν ξεκινήσει την εξερεύνηση του χώρου, στην προσπάθειά τους να συγκεντρώσουν στοιχεία για τους απαγωγείς και κυρίως για όσους συμμετείχαν, αλλά παραμένουν ασύλληπτοι, καθώς οι τρεις ήδη προφυλακισθέντες αρνήθηκαν να κατονομάσουν τους συνεργούς τους. Από την πρώτη στιγμή, πάντως, βρέθηκαν στο εσωτερικό του κάποια αντικείμενα, τα οποία σχετίζονται με την απαγωγή. Η ανακάλυψη του κρησφύγετου επιβεβαιώνει για τους Αξιωματικούς της Ασφάλειας το σενάριο, σύμφωνα με το οποίο ο 45χρονος συμμετείχε όχι μόνον στην αρπαγή του επιχειρηματία, αλλά και στα μεταγενέστερα στάδια της απαγωγής, μέχρι την απελευθέρωσή του. Ο πρώην πυγμάχος και σεσημασμένος για κλοπές και ληστείες έπεσε στα χέρια του Τμήματος Ανθρωποκτονιών, όταν πήγε στην οδό Αρκαδίας το απόγευμα της Δευτέρας να πάρει το κλεμμένο μαύρο τετρακίνητο αυτοκίνητο, για το οποίο είχαν αποδείξεις ότι χρησιμοποιήθηκε από τους απαγωγείς. Όταν είδε ότι τον εγκλώβισαν οι αστυνομικοί επιχείρησε να διαφύγει κινούμενος απειλητικά εναντίον τους και εκείνοι άνοιξαν πυρ προς τους τροχούς για να ακινητοποιήσουν το όχημα, με αποτέλεσμα μία βολίδα να τον πλήξει στο δεξί πόδι. Ακόμα και αιμόφυρτος, επιχείρησε να διαφύγει πεζός, αλλά τον ακινητοποίησαν, του παρείχαν τις πρώτες βοήθειες και με ασθενοφόρο του ΕΚΑΒ τον μετέφεραν σε νοσοκομείο. Ο 45χρονος αναμένεται να οδηγηθεί ενώπιον των δικαστικών αρχών την ερχόμενη Πέμπτη. Πηγή: www.huffingtonpost.gr
