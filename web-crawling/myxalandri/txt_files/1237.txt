Title:
“Χαλάνδρι Απόφαση Ευθύνης”: Η πόλη μας προσελκύει σαν το μέλι τους διαρρήκτες
Description:
Ανακοίνωση της δημοτικής παράταξης “Χαλάνδρι Απόφαση Ευθύνης”, αναφορικά με τις δράσεις για τη μείωση της εγκληματικότητας και της παραβατικότητας στο Χαλάνδρι:  Σήμερα καταθέσαμε τις προτάσεις μας στη Δημόσια ηλεκτρονική διαβούλευση επί του σχεδίου νόμου του Υπουργείου Εσωτερικών υπό τον τίτλο: «Δημοτική Αστυνομία, κ.ά.». Στην καθημερινή μας επαφή με τους πολίτες του Χαλανδρίου μάς τίθεται επιμόνως το ερώτημα, τι μπορεί να κάνει ο Δήμος για τη μείωση της εγκληματικότητας και της παραβατικότητας στο Χαλάνδρι; Οι συχνές κλοπές και οι διαρρήξεις διαμερισμάτων μας έχουν φοβίσει. Ο συνδυασμός μας «Χαλάνδρι Απόφαση Ευθύνης» έχει αναδείξει το θέμα αυτό στο παρελθόν. Εμείς πιστεύουμε ότι η αύξηση της πολυπλοκότητας μιας κοινωνίας φέρνει και αύξηση της παραβατικότητας και του επαγγελματικού εγκλήματος. Η πόλη μας όπως φαίνεται έχει όλα τα χαρακτηριστικά ώστε να προσελκύει σαν το μέλι τους διαρρήκτες. Αποτελεί πλέον κοινή διαπίστωση ότι απαιτείται αλλαγή στην αστυνόμευση της γειτονιάς. Είναι καιρός να εφαρμόσουμε και εδώ πρακτικές δοκιμασμένες σε ευρωπαϊκές χώρες. Εμείς προτείνουμε να προβλεφθεί στο υπό διαβούλευση σχέδιο νόμου και ο Δημοτικός αστυνομικός της γειτονιάς σε πόλεις με πληθυσμό άνω των 50.000 κατοίκων. Συνοπτικά προτείνουμε: Πρόβλεψη του «Δημοτικού Αστυνομικού της Γειτονιάς» με καθήκοντα «ΟΧΙ Η ΑΣΤΥΝΟΜΕΥΣΗ» αλλά η πρόληψη και ενίσχυση του αισθήματος ασφάλειας των κατοίκων μέσω καθημερινών περιπολιών στις γειτονιές. Αναβάθμιση του Συμβουλίου Πρόληψης Εγκληματικότητας και ενίσχυση του με επιστημονικό προσωπικό στα πρότυπα αντίστοιχων συμβουλίων στο Παρίσι και σε άλλες ευρωπαϊκές πόλεις. Εφαρμογή πρακτικών όπως ο ψηφιακός χάρτης καταγραφής της παραβατικότητας ανά γειτονιά και οδό (crime map) κατά τα πρότυπα του Λονδίνου. Ο στόχος είναι η καταγραφή των τάσεων της εγκληματικότητας ανά γειτονιά, η ενημέρωση των κατοίκων και η έγκαιρη εφαρμογή συγκεκριμένων δράσεων σε επίπεδο γειτονιάς σε συνεργασία με το τοπικό αστυνομικό τμήμα κ.ά. Παναγιώτης Βάσιος, Δημοτικός Σύμβουλος ΧαλανδρίουΕπικεφαλής του συνδυασμού «Χαλάνδρι Απόφαση Ευθύνης»
