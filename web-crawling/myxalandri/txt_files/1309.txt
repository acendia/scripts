Title:
Ένωση Γονέων Χαλανδρίου: Θέματα που απασχολούν τους γονείς των μαθητών της πόλης
Description:
Παρά τους προβληματισμούς των ειδικών, το σχολείο άνοιξε φέτος με ελάχιστα μέτρα κατά της μετάδοσης του κορονοϊού, και βρισκόμαστε αντιμέτωποι με μια νέα κανονικότητα, την οποία καλούμαστε να διαχειριστούμε.  Τα τελευταία χρόνια, το σχολείο αναγκάζεται να λειτουργήσει μέσα σε ένα δύσκολο κοινωνικοοικονομικό περιβάλλον. Εκτός από τα βασικά ζητήματα λειτουργίας του, το σημερινό σχολείο έχει να αντιμετωπίσει:  Την αύξηση των παιδιών με μαθησιακές δυσκολίες και προβλήματα συμπεριφοράς  Τις συχνές απουσίες μαθητών και εκπαιδευτικών για λόγους υγείας και την αύξηση των μαθησιακών  κενών  Τις επιπτώσεις της πανδημίας στην ψυχική και σωματική υγεία των παιδιών  Την ενεργειακή κρίση και την αύξηση του κόστους προμήθειας αγαθών και υπηρεσιών (οι οποίες επιβαρύνουν και τα νοικοκυριά)  Το σημερινό σχολείο δεν κεντρίζει την περιέργεια και τη φαντασία των παιδιών. Αντιθέτως, προσανατολίζει στη στείρα απομνημόνευση πληροφοριών. Η στόχευση της μάθησης αποκλειστικά και μόνο στην απόκτηση  δεξιοτήτων, οδηγεί στον κατακερματισμό της γνώσης και δεν καλλιεργεί την κριτική σκέψη.  Οι πρόσφατες μεταρρυθμίσεις στην Παιδεία (νέα προγράμματα σπουδών, διεύρυνση ωραρίου, αξιολόγηση σχολικών μονάδων, εξετάσεις σε δημοτικό, γυμνάσιο, λύκειο κ.α.) δεν δίνουν λύσεις στα παραπάνω προβλήματα. Τα νέα βιβλία, η ποσοτική αξιολόγηση και τα διαγνωστικά τεστ δεν αρκούν. Απαιτούνται βαθιές αλλαγές σε όλες τις βαθμίδες της εκπαίδευσης.  Ας ξεκινήσουμε όμως από τα βασικά…  Χρειαζόμαστε σχολεία άνετα, καθαρά και ασφαλή, επανδρωμένα και εξοπλισμένα, που παρέχουν  δωρεάν στα παιδιά τα κατάλληλα εφόδια για την ολόπλευρη - νοητική, ψυχική και σωματική - ανάπτυξή τους.  Χρειαζόμαστε σύγχρονες μεθόδους διδασκαλίας και μαθήματα που καλλιεργούν το διάλογο και την  κριτική σκέψη.  Χρειαζόμαστε δωρεάν σίτιση για όλους τους μαθητές.  Χρειαζόμαστε χώρους ανοιχτούς τα απογεύματα και τα Σαββατοκύριακα, που λειτουργούν ως σημεία συνάντησης και ελεύθερης έκφρασης των παιδιών, ενώ παράλληλα προσφέρουν δωρεάν ποιοτικές αθλητικές, εκπαιδευτικές, πολιτιστικές και ψυχαγωγικές δραστηριότητες.  Σχετικά με τη λειτουργία των σχολείων στο Χαλάνδρι  Στο Χαλάνδρι λειτουργούν σήμερα 16 Νηπιαγωγεία, 14 Δημοτικά Σχολεία, 8 Γυμνάσια, 6 Γενικά Λύκεια, 3 Επαγγελματικά Λύκεια και 1 Εργαστηριακό Κέντρο. Στις περιοχές του Πατήματος και του Κάτω Χαλανδρίου υπάρχει έντονο πρόβλημα σχολικής στέγης.  Η ανέγερση του 17ου Νηπιαγωγείου και του 17ου Δημοτικού Σχολείου είναι ακόμη στο στάδιο της μελέτης  από την ΚΤ.ΥΠ. A.E. Η ίδρυση του 6ου Γενικού Λυκείου δεν έχει δώσει την πολυπόθητη ανάσα στους μαθητές και τους εκπαιδευτικούς, αφού το σχολείο στεγάζεται ακόμη στο ίδιο κτίριο με το 8ο Γυμνάσιο.  Οι εργασίες για την αντιμετώπιση του προβλήματος των ρηγματώσεων στο 3ο Γυμνάσιο ξεκίνησαν το καλοκαίρι από την ΚΤ.ΥΠ. Α.Ε., αλλά δεν έχουν ολοκληρωθεί. Με απόφαση του Δήμου Χαλανδρίου, οι μαθητές και οι εκπαιδευτικοί του 3ου Γυμνασίου στεγάζονται προσωρινά σε κενές αίθουσες του 3ου Λυκείου.  Για να καλυφθούν οι ανάγκες της δίχρονης προσχολικής εκπαίδευσης, η οποία έγινε υποχρεωτική πριν από 4 χρόνια, ιδρύθηκαν παραρτήματα Νηπιαγωγείων, τοποθετήθηκαν οικίσκοι βαρέως τύπου (κοντέινερ) σε  προαύλια σχολείων και διαμορφώθηκαν διάφοροι χώροι σε αίθουσες διδασκαλίας.  Η διεύρυνση των ορίων του 2ου, του 3ου και του 6ου Δημοτικού Σχολείου - λόγω ίδρυσης και λειτουργίας  του 1ου Πειραματικού Δημοτικού Σχολείου - αυξάνει σταδιακά τον μαθητικό πληθυσμό στα εν λόγω σχολεία, οι αίθουσες των οποίων θα είναι σύντομα υπερπλήρεις.  Οι σχολικές αίθουσες στο Χαλάνδρι δεν έχουν όλες τις νόμιμες προδιαγραφές (1,8 m²/μαθητή) για να στεγάσουν τον προβλεπόμενο αριθμό μαθητών (25 μαθητές). Σε πολλά σχολεία, εργαστήρια, κουζίνες, τραπεζαρίες, αποθήκες και άλλοι χώροι έχουν μετατραπεί σε αίθουσες διδασκαλίας. Αρκετά σχολεία δεν έχουν  αίθουσα σίτισης.  Οι εργασίες συντήρησης και βελτίωσης που έγιναν στα σχολεία από το Δήμο Χαλανδρίου - ελαιοχρωματισμοί, ανακατασκευή τουαλετών, αντικατάσταση κουφωμάτων, αλλαγή φωτιστικών σωμάτων, ανακατασκευή δαπέδων, κατασκευή ραμπών, τοποθέτηση ανελκυστήρων κ.α. - ήταν απαραίτητες και βελτίωσαν τη ζωή των μαθητών και των εκπαιδευτικών. Δεν δίνουν όμως λύση στο πρόβλημα του κορεσμού των αιθουσών. Απαιτείται γενναία χρηματοδότηση από την Πολιτεία για τη συνολική αναβάθμιση των υποδομών και την κατασκευή νέων αιθουσών.  Με το πρόγραμμα ΕΣΠΑ 2014-2020, αρκετά σχολεία έχουν εξοπλιστεί με ηλεκτρονικές συσκευές και σετ ρομποτικής. Οι έκτακτες ανάγκες των σχολείων χρηματοδοτούνται από τις Σχολικές Επιτροπές, τα έσοδα των οποίων προέρχονται από κρατικές επιχορηγήσεις και από πόρους του Δήμου. Ζητούμε την αύξηση της  κρατικής χρηματοδότησης, ώστε να καλυφθούν πλήρως τα αυξημένα, λόγω της ακρίβειας, λειτουργικά έξοδα των  σχολείων. Δεν δεχόμαστε να βάζουμε το χέρι στην τσέπη για τη μόρφωση των παιδιών μας.  Έχει παρατηρηθεί ότι τα εκπαιδευτικά κενά, που παρουσιάζονται στις αρχές και τα μέσα της σχολικής χρονιάς, αργούν να καλυφθούν, με αποτέλεσμα να χάνονται πολλές διδακτικές ώρες. Για να καλυφθούν τα κενά, έγιναν πέρυσι συγχωνεύσεις τμημάτων σε 2 Δημοτικά Σχολεία του Δήμου μας (2ο και 16ο), παρόλο που  σε αυτά είχαν ήδη τοποθετηθεί εκπαιδευτικοί. Το καλοκαίρι, στη Β’ Αθήνας προκηρύχθηκαν 51 θέσεις μονίμων νηπιαγωγών (λειτουργικά κενά νηπιαγωγών 175), 131 θέσεις μονίμων δασκάλων (λειτουργικά κενά  δασκάλων 208) και 14 θέσεις μονίμων καθηγητών (λειτουργικά κενά καθηγητών 95). Οι υπόλοιπες θέσεις  έχουν καλυφθεί ή θα καλυφθούν από αναπληρωτές εκπαιδευτικούς. Ζητούμε περισσότερους μόνιμους διορισμούς εκπαιδευτικών, ώστε να ικανοποιούνται απρόσκοπτα οι πάγιες και διαρκείς ανάγκες των σχολείων.  6 Νηπιαγωγεία και 10 Δημοτικά Σχολεία του Χαλανδρίου μπήκαν φέτος στο πρόγραμμα διευρυμένης ολοήμερης λειτουργίας (έως τις 17:30). Τα νέα τμήματα ολοημέρου στελεχώθηκαν από αναπληρωτές εκπαιδευτικούς. Ωστόσο, δεν υπήρξε πρόβλεψη για την ανάπαυση και τη σίτιση των μαθητών. Μόνο 4 Δημοτικά Σχολεία συμμετέχουν στο πρόγραμμα “Σχολικά Γεύματα” - η εφαρμογή του οποίου δεν έχει ακόμη ξεκινήσει - και δεν προβλέπονται πουθενά τραπεζοκόμοι. Οι γονείς έχουν επωμιστεί το κόστος της σίτισης και της τραπεζοκόμου και όλοι οι εμπλεκόμενοι έχουν επαναπαυθεί. Ζητούμε μόνιμους εκπαιδευτικούς στο ολοήμερο και  σχολικά γεύματα σε όλες τις βαθμίδες της εκπαίδευσης.  Η ενισχυτική διδασκαλία, όπως έχει λειτουργήσει μέχρι σήμερα, δεν μπορεί να καλύψει τις πραγματικές ανάγκες των μαθητών. Οι δε αυξημένες ανάγκες, που προέκυψαν κατά την περίοδο της πανδημίας, ουδέποτε  μπήκαν “στο κάδρο” από το Υπουργείο. Οι υποστηρικτικές δομές, όπως η ένταξη, η παράλληλη στήριξη, το  ΚΕΔΑΣΥ - το οποίο στη Β’ Αθήνας αντιμετωπίζει σοβαρό πρόβλημα στέγασης - λειτουργούν χωρίς μόνιμο  προσωπικό. Οι νοσηλευτές, οι ειδικοί παιδαγωγοί και οι εκπαιδευτικοί παράλληλης στήριξης που τοποθετούνται στα σχολεία δεν καλύπτουν ούτε τις μισές περιπτώσεις παιδιών με αναπηρία και ειδικές εκπαιδευτικές ανάγκες. Οι ψυχολόγοι και οι κοινωνικοί λειτουργοί απασχολούνται με συμβάσεις ορισμένου χρόνου και  επισκέπτονται τα σχολεία για λίγες ώρες την εβδομάδα. Ζητούμε την πλήρη κάλυψη των μαθητών με αναπηρία  και ειδικές εκπαιδευτικές ανάγκες. Ζητούμε την τοποθέτηση ιατρών, νοσηλευτών, ψυχολόγων, κοινωνικών λειτουργών και τη λειτουργία τμημάτων ενισχυτικής διδασκαλίας σε όλα τα σχολεία. Ελλείψεις παρουσιάζονται, επίσης, στο βοηθητικό προσωπικό (φύλακες, υπάλληλοι γενικών καθηκόντων  κ.α.), το οποίο προσλαμβάνεται από το Δήμο με συμβάσεις ορισμένου χρόνου. Με συμβάσεις 10 μηνών απασχολείται και η πλειοψηφία των σχολικών καθαριστριών. Μάλιστα, το Υπουργείο Εσωτερικών έχει επιβάλει όριο στον αριθμό των προσλήψεων και των ωρών ημερήσιας απασχόλησης. Για το Χαλάνδρι, ο μέγιστος  αριθμός προσλήψεων έχει οριστεί στις 69 και ο μέγιστος αριθμός ωρών ημερήσιας απασχόλησης στις 208.  Προκειμένου να καλυφθούν οι ανάγκες των σχολείων, ο Δήμος Χαλανδρίου έχει ενισχύσει το μόνιμο προσωπικό καθαριότητας (8 καθαρίστριες) με την πρόσληψη 31 καθαριστριών πλήρους απασχόλησης (6½ ώρες) και 30 καθαριστριών μερικής απασχόλησης (4 ώρες). Το προηγούμενο έτος είχαν προσληφθεί 31 καθαρίστριες πλήρους απασχόλησης και 20 καθαρίστριες μερικής απασχόλησης. Άγνωστο παραμένει αν οι παραπάνω προσλήψεις είναι επαρκείς. Ζητούμε να εξασφαλιστεί το απαραίτητο βοηθητικό προσωπικό (φύλακες, τροχονόμοι, τραπεζοκόμοι, επιστάτες κ.α.) και να τοποθετηθεί μόνιμο προσωπικό καθαριότητας πλήρους ωραρίου,  που θα ανταποκρίνεται στις πάγιες και διαρκείς ανάγκες των σχολείων.  Ο Δήμος Χαλανδρίου σχεδιάζει την πιλοτική λειτουργία αθλητικών προγραμμάτων για τους μαθητές στους  χώρους των Δημοτικών Σχολείων. Τα προγράμματα αυτά θα λειτουργούν παράλληλα με τα υπόλοιπα δημοτικά προγράμματα και συμπληρωματικά προς τις δραστηριότητες των Συλλόγων Γονέων. Σύντομα, θα  γίνουν οι σχετικές ανακοινώσεις από τη Διεύθυνση Παιδείας, Αθλητισμού και Νέας Γενιάς. Επίσης, η Ένωση  Συλλόγων Γονέων αναζητά χώρο κατάλληλο για τη λειτουργία ενός &quot;Πολιτιστικού Στεκιού Νεολαίας&quot;. Ζητούμε τη λειτουργία δωρεάν αθλητικών, πολιτιστικών και ψυχαγωγικών προγραμμάτων για όλους τους μαθητές, με  τη φροντίδα της Πολιτείας.  Σχετικά με τη λειτουργία των συλλόγων γονέων  Οι γονείς συμμετέχουν με εκπροσώπους τους στα σχολικά συμβούλια, στα οποία λαμβάνονται σημαντικές  αποφάσεις για τη λειτουργία του σχολείου. Με τον Ν. 4823/2021 (ΦΕΚ A136/03.08.2021), οι γονείς έχουν έναν μόνο εκπρόσωπο στα σχολικά συμβούλια (αντί 7-9 εκπροσώπων που είχαν παλαιότερα) και οι δυνατότητές τους να παρεμβαίνουν ουσιαστικά στη σχολική ζωή «ψαλιδίζονται».  Η μαζική συμμετοχή των γονέων στα συλλογικά τους όργανα και η αποτελεσματική εκπροσώπησή τους  μέσα στο σχολείο είναι, λοιπόν, περισσότερο αναγκαίες από ποτέ. Γι’ αυτό, σας καλούμε να συμμετέχετε  στους Συλλόγους Γονέων με όποιο τρόπο μπορείτε: να εγγραφείτε ως μέλη, να συμμετέχετε στις επιτροπές  και τις γενικές συνελεύσεις, να βάλετε υποψηφιότητα για το Δ.Σ. του Συλλόγου και την Ένωση Συλλόγων  Γονέων, να ψηφίσετε στις εκλογές που θα γίνουν έως 31/12/2022 σε όλους τους Συλλόγους Γονέων.  Για να ενημερωθείτε για τις εκλογικές διαδικασίες, παρακαλούμε να συμβουλευτείτε την ενότητα “Νομοθεσία-Οδηγοί” στην ιστοσελίδα της Ένωσης Συλλόγων Γονέων Μαθητών Χαλανδρίου. Σύντομα, θα προγραμματιστούν κοινές συσκέψεις του Δ.Σ. της Ένωσης με τα μέλη των Δ.Σ. των Συλλόγων Γονέων για αμοιβαία  ενημέρωση και συντονισμό.  Το Δ.Σ. της Ένωσης Συλλόγων Γονέων Μαθητών Δήμου Χαλανδρίου - Σεπτέμβριος 2022  
