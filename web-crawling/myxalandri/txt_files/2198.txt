Title:
Συνελήφθη συμμορία ανηλίκων μέσα σε καταυλισμό στο Χαλάνδρι
Description:
Εξαρθρώθηκε, από των Υποδιεύθυνση Ασφαλείας Βορειοανατολικής Αττικής, εγκληματική οργάνωση ανηλίκων, τα μέλη της οποίας διέπρατταν ληστείες στην περιοχή του Χαλανδρίου. Συνελήφθησαν, πρωινές ώρες της 21-3-2019, εντός καταυλισμού στο Χαλάνδρι, από αστυνομικούς της ανωτέρω Υπηρεσίας, σε συνεργασία με αστυνομικούς του Τμήματος Ασφαλείας Χαλανδρίου, της Ομάδας Πρόληψης και Καταστολής Εγκληματικότητας (Ο.Π.Κ.Ε.) και της Διεύθυνσης Αστυνομικών Επιχειρήσεων, πέντε (5) ανήλικοι ημεδαποί, ενώ αναζητούνται οι συνεργοί τους. Σε βάρος τους σχηματίσθηκε ποινική δικογραφία, για τα αδικήματα της σύστασης και συμμετοχής σε εγκληματική οργάνωση, ληστειών κατ&#039; εξακολούθηση καθώς επίσης, για παράβαση του νόμου περί όπλων καθώς και για παράβαση του Νόμου περί αποδεικτικής ισχύος των Δελτίων Ταυτότητας. Επιπλέον συνελήφθησαν δύο ημεδαποί, ηλικίας 36 και 49 ετών, γονείς δύο εκ των ανήλικων συλληφθέντων, για παραμέληση εποπτείας ανηλίκων. Όπως προέκυψε από την έρευνα, οι συλληφθέντες μαζί με τους συνεργούς τους που αναζητούνται, τον τελευταίο χρόνο είχαν συστήσει δομημένη με διακριτούς ρόλους και διαρκή δράση εγκληματική ομάδα, με σκοπό την διάπραξη ληστειών στην περιοχή του Χαλανδρίου, κοντά στον πρόχειρο καταυλισμό όπου διέμεναν. Τα μέλη της οργάνωσης κυρίως νυχτερινές ώρες ενέδρευαν ομαδικά σε επιλεγμένα σημεία και μόλις εντόπιζαν τα υποψήφια θύματα τους, ως επί το πλείστον αλλοδαπούς, τους επιτίθονταν αιφνιδιαστικά και με χρήση σωματικής βίας τους αφαιρούσαν κινητά τηλέφωνα, χρήματα και προσωπικά έγγραφα. Στη συνέχεια διέφευγαν στον καταυλισμό. Επιπλέον οι δράστες προέβαιναν σε τηλεφωνικές παραγγελίες φαγητού από εστιατόρια της ευρύτερης περιοχής, ορίζοντας ως σημεία παράδοσης τις εισόδους του καταυλισμού. Στη συνέχεια και με την εμφάνιση του διανομέα, τον ακινητοποιούσαν και του αφαιρούσαν τις εισπράξεις, τις παραγγελίες και το κινητό του τηλέφωνο. Από την μέχρι στιγμής έρευνα, έχουν εξιχνιασθεί δεκατέσσερις (14) περιπτώσεις ληστειών. Οι συλληφθέντες, με τη σε βάρος του σχηματισθείσα δικογραφία, οδηγήθηκαν στον κ. Εισαγγελέα Πλημμελειοδικών Αθηνών, ενώ ερευνάται η συμμετοχή τους και σε άλλες παρόμοιες αξιόποινες πράξεις. &amp;nbsp;
