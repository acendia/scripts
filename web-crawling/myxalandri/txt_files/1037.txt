Title:
Κάλεσμα σε συγκέντρωση διαμαρτυρίας κατά της μετεγκατάστασης του καζίνο Πάρνηθας στο Μαρούσι
Description:
ΚΑΛΕΣΜΑ ΣΕ ΣΥΓΚΕΝΤΡΩΣΗ ΔΙΑΜΑΡΤΥΡΙΑΣΚΑΤΑ ΤΗΣ ΜΕΤΕΓΚΑΤΑΣΤΑΣΗΣ ΤΟΥ ΚΑΖΙΝΟ ΠΑΡΝΗΘΑΣ ΣΤΟ ΜΑΡΟΥΣΙΣΑΒΒΑΤΟ 11 ΦΕΒΡΟΥΑΡΙΟΥ 2023, ώρα 11:00 π.μ.ΠΛΑΤΕΙΑ ΕΥΤΕΡΠΗΣ (Σταθμός Ηλεκτρικού, Μαρούσι) Φίλες και φίλοι, κάτοικοι του Βορείου Τομέα της Αθήνας, Η Κυβέρνηση και τα επιχειρηματικά συμφέροντα υλοποιούν με γοργά βήματα το σχεδιασμό τους για τη μετεγκατάσταση του καζίνο Πάρνηθας στο κτήμα Δηλαβέρη στο Μαρούσι. Η Διοικητική Ολομέλεια του Συμβουλίου της Επικρατείας (ΣτΕ) επεξεργάστηκε το σχέδιο Προεδρικού Διατάγματος που προώθησε το Υπουργείο Περιβάλλοντος και Ενέργειας μετά και τη γνωμοδότηση του Κεντρικού Συμβουλίου Πολεοδομικών Θεμάτων και Αμφισβητήσεων που ενέκρινε το Πολεοδομικό-Ρυμοτομικό Σχέδιο για τη μετεγκατάσταση του καζίνο στο Μαρούσι, καθορίζοντας τους όρους δόμησης και τις επιτρεπόμενες χρήσεις. Είναι φανερό πλέον ότι πολύ σύντομα, πιθανότατα μέσα στο Φεβρουάριο, θα υπογραφεί το Π.Δ. που θα ανάψει το πράσινο φως για την έκδοση της οικοδομικής άδειας ανέγερσης του καζίνο. Η επιτροπή μας έχει ήδη αποφασίσει να καταθέσει νέα αίτηση ακύρωσης στο ΣτΕ, κάτι που οφείλει να πράξει, αυτή τη φορά, και ο Δήμος Αμαρουσίου καθώς και οι άλλοι Δήμοι της περιοχής. Με τη μετεγκατάσταση του καζίνο από την Πάρνηθα στο Μαρούσι, η κορωνίδα του τζόγου εισβάλλει κυριολεκτικά στις γειτονιές, στα σπίτια και στα σχολεία μας που βρίσκονται σε απόσταση αναπνοής. Το καζίνο γίνεται εξαιρετικά προσβάσιμο με την καίρια θέση του εντός του αστικού ιστού και με εύκολη συγκοινωνιακή σύνδεση. Με τους κινδύνους εθισμού στα τυχερά παίγνια και παραβατικών συμπεριφορών, ιδιαίτερα μεταξύ ευάλωτων συμπολιτών μας, οι κοινωνικές επιπτώσεις θα είναι σοβαρές. Το καζίνο δίπλα στην πολεοδομική ενότητα της Αγ. Φιλοθέης Αμαρουσίου θα καταστήσει «αδιάβατες» τις ήδη υπερκορεσμένες Λεωφόρους Κηφισίας και Σπύρου Λούη και θα επιβαρύνει κυκλοφοριακά, οικιστικά και πολεοδομικά ολόκληρο τον Βόρειο Τομέα. Μέσα στη δίνη των προβλημάτων που έχουν φέρει οι απανωτές οικονομικές και επιδημιολογικές κρίσεις, μια νέα πληγή θα ανοίξει για τις τοπικές εμπορικές αγορές που θα κληθούν να αντιμετωπίσουν τον ανταγωνισμό ενός νέου μεγάλου εμπορικού κέντρου που θα λειτουργεί παράλληλα με το καζίνο. Όροι οικονομικής ανάπτυξης και επενδύσεων που στηρίζονται ως επί το πλείστον σε αρπακτικές βλέψεις και απώλεια περιουσίας πολιτών, δεν πρέπει να διευκολύνονται και δεν μπορούν να γίνουν αποδεκτοί. Σε μια περίοδο παρατεταμένης φτωχοποίησης η πριμοδότηση του τζόγου θα οδηγήσει σε μεγαλύτερη απώλεια εισοδημάτων και στη μετατροπή συμπολιτών μας σε εύκολη λεία για τα κυκλώματα δανεισμού και τοκογλυφίας που θα ανθίσουν γύρω από το καζίνο. Η περιοχή μας έχει ανάγκη από χώρους μετάδοσης της γνώσης, πολιτισμού, άθλησης, αναψυχής και επικοινωνίας των κατοίκων (σχολεία, πάρκα, πλατείες, πολιτιστικά κέντρα, γήπεδα κτλ) και όχι από καζίνο, τα οποία προωθούν τη λογική του τζόγου και του εύκολου πλουτισμού καταστρέφοντας ολοκληρωτικά τον κοινωνικό ιστό. Η Επιτροπή Αγώνα ζητά την έμπρακτη στήριξή σας ώστε να μην καταστεί άνιση η κρίσιμη μάχη που έχουμε να δώσουμε. Να πάρουμε εμείς οι Δημότες την κατάσταση στα χέρια μας. Μόνο η δική μας κινητοποίηση μπορεί να μπλοκάρει τα εγκληματικά σχέδια των μεγαλοεπιχειρηματιών του τζόγου και των κυβερνήσεων που τα προωθούν. Όλοι και όλες στη Συγκέντρωση Διαμαρτυρίας κατά της μετεγκατάστασης του καζίνο Πάρνηθας στο Μαρούσι, το Σάββατο 11 Φεβρουαρίου 2023 και ώρα 11:00 π.μ. στην πλατεία Ευτέρπης στο σταθμό Αμαρουσίου του ηλεκτρικού. Ενώνουμε τις φωνές και τις δυνάμεις μας! Μας αφορά όλους! Τα καζίνο δεν έχουν καμία απολύτως θέση δίπλα στα σπίτια και στα σχολεία μας! Η Συντονιστική Επιτροπή Αγώνα κατά της μετεγκατάστασης του καζίνο Πάρνηθας στο Μαρούσι  
