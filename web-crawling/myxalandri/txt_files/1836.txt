Title:
Συνεδρίαση Συντονιστικού Οργάνου Πολιτικής Προστασίας Βόρειας Αθήνας
Description:
Oι δράσεις και ο συντονισμός για την πρόληψη και την αντιμετώπιση εκτάκτων αναγκών και κινδύνων από πλημμυρικά ή σεισμικά φαινόμενα, χιονοπτώσεις και παγετό, απασχόλησαν το Συντονιστικό Όργανο Πολιτικής Προστασίας (ΣΟΠΠ) της Περιφερειακής Ενότητας Βόρειου Τομέα Αθηνών (ΠΕΒΤΑ) που συνεδρίασε τη Δευτέρα 22 Οκτωβρίου 2018, υπό την προεδρία του αντιπεριφερειάρχη, Γιώργου Καραμέρου. Κατά τη συνεδρίαση, εντοπίστηκαν ζητήματα που χρήζουν άμεσης αντιμετώπισης, δόθηκαν οδηγίες για την έγκαιρη προμήθεια αλατιού, τον συνεχή καθαρισμό ρεμάτων και φρεατίων συλλογής ομβρίων και απομάκρυνσης διάσπαρτων υλικών από χώρους όπου εκτελούνται δημόσια ή ιδιωτικά έργα. Επισημάνθηκε επίσης, η ανάγκη διαρκούς ενημέρωσης των πολιτών σε μέτρα αυτοπροστασίας, καθώς και επικαιροποίησης των σχεδίων δράσης και των χώρων καταφυγής-καταυλισμού. Επιπλέον, έγινε απολογισμός της φετινής αντιπυρικής περιόδου στη Βόρεια Αθήνα, ενώ αποφασίστηκε να διεξαχθεί επιχειρησιακή άσκηση για σεισμό σε συνεργασία με τη Γενική Γραμματεία Πολιτικής Προστασίας και τον ΟΑΣΠ. Στη συνεδρίαση του ΣΟΠΠ συμμετείχαν η αντιπεριφερειάρχης Έργων και Υποδομών, Αγγελική Σαπουνά, ο δήμαρχος Πεντέλης, Δημήτρης Στεργίου-Καψάλης, ο αντιδήμαρχος Παπάγου-Χολαργού, Αθανάσιος Αυγουρόπουλος, οι περιφερειακοί σύμβουλοι, Φώτης Χρυσικός, Πέτρος Δαμιανός και Ζαχαρίας Πελέκης, οι διοικητές των Πυροσβεστικών Σταθμών στον Βόρειο τομέα και ο δασάρχης Πεντέλης. Συμμετείχαν, επίσης, εκπρόσωποι του ΟΑΣΠ, της Αστυνομίας, της Τροχαίας, της Υγειονομικής Περιφέρειας Αττικής, των Οργανισμών Κοινής Ωφέλειας, της Δευτεροβάθμιας Εκπαίδευσης, Εθελοντικών Οργανώσεων και Ομάδων Διάσωσης καθώς και υπηρεσιακοί παράγοντες της Αποκεντρωμένης Διοίκησης Αττικής, της Περιφέρειας Αττικής και των 12 Δήμων της Βόρειας Αθήνας. &amp;nbsp;
