Title:
Με επτά οχήματα και δύο αρπάγες ενισχύθηκε η υπηρεσία Καθαριότητας του Δήμου Χαλανδρίου
Description:
Σε ενίσχυση του εξοπλισμού της με νέα οχήματα - μηχανήματα προχώρησε η δ/νση Διαχείρισης Απορριμμάτων του Δήμου Χαλανδρίου, με στόχο την περαιτέρω αναβάθμιση των παρεχόμενων υπηρεσιών Καθαριότητας. Η νέα επένδυση, ύψους 534.800 ευρώ, έγινε με ίδιους πόρους του Δήμου Χαλανδρίου και περιλαμβάνει τα παρακάτω οχήματα - μηχανήματα: Κλειστό βαν - κινητό συνεργείο για επισκευές και μεταφορά ανταλλακτικών εκτός αμαξοστασίου. Δύο ανοιχτά βαν, μικτού φορτίου 3,5t, με ανατροπή, για τη μεταφορά πάσης φύσης υλικών και εξοπλισμού. Δύο μικρές κιβωτάμαξες, για τη μεταφορά ογκωδών αντικειμένων και απορριμμάτων καθώς και κλαδεμάτων, με ταυτόχρονη δυνατότητα αποκομιδής κάδων. Δύο ηλεκτρικά αυτοκίνητα πόλης ECOCAR με αυτονομία &amp;gt;80km για τη διενέργεια αυτοψιών και ελέγχων. Δύο αρπάγες με γερανό, για την αποκομιδή κλαδιών και κλαδεμάτων. Κώστας Γερολυμάτος, αντιδήμαρχος Διαχείρισης Απορριμμάτων: «Τέσσερα ακόμα απορριμματοφόρα μέσα στο καλοκαίρι» «Στο άμεσο μέλλον η υπηρεσία Καθαριότητας θα ενισχυθεί και με νέο εξοπλισμό. Μέσα στο καλοκαίρι, ο Δήμος θα προμηθευτεί τέσσερα ακόμα απορριμματοφόρα, δύο διαξονικές αρπάγες, ένα καλαθοφόρο όχημα για εργασίες μέχρι του ύψους των 13μ., ένα φορτωτή τύπου jcb και μια υδροφόρα 6m³, για τη διανομή του νερού από το Αδριάνειο Υδραγωγείο», σχολίασε ο αντιδήμαρχος Διαχείρισης Απορριμμάτων, με αφορμή την παραλαβή του νέου εξοπλισμού. Επενδύσεις εκατομμυρίων ευρώ σε εξοπλισμό και προσωπικό Aπό τον Δήμο Χαλανδρίου σημειώνεται ότι, παρά τα χαμηλά δημοτικά τέλη των τελευταίων επτά ετών, 1.25 ευρώ/τ.μ., οι παρεχόμενες υπηρεσίες Καθαριότητας στον Δήμο έχουν αναβαθμιστεί, με επενδύσεις εκατομμυρίων ευρώ σε εξοπλισμό, αλλά και σε προσωπικό. Μόνο μέσα στο 2022, το δίκτυο μπλε και πρασίνων κάδων ενισχύθηκε με 810 νέους κάδους, ενώ σε όλη την πόλη τοποθετούνται σταδιακά περισσότεροι από 1.500 καφέ κάδοι, εκ των οποίων οι 500 αγοράστηκαν με χρηματοδότηση από το Επιχειρησιακό Πρόγραμμα «Υποδομές Μεταφορών, Περιβάλλον και Αειφόρος Ανάπτυξη». Συνολικά από το 2015, έχουν εγκατασταθεί στην πόλη 3.455 πράσινοι κάδοι, 955 μπλε, 900 κίτρινοι (για την ξεχωριστή διαλογή του χαρτιού) και τέσσερα υπόγεια συστήματα συμπίεσης. Το ίδιο χρονικό διάστημα, ο στόλος της υπηρεσίας Καθαριότητας έχει ανανεωθεί σημαντικά, με συνολικά 12 απορριμματοφόρα, τρία μηχανήματα έργου, δύο φορτηγά, τρία σάρωθρα, ένα καδοπλυντήριο, δύο υδροφόρα οχήματα, ένα σάρωθρο πεζού χειριστή, για την οδοκαθάριση στο κέντρο του Χαλανδρίου, σε χώρους πεζοδρόμων και πλατειών.  
