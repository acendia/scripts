Title:
Δήμος Χαλανδρίου: «Υψηλή “τέχνη” ψευδολογίας και παραπληροφόρησης από τον κ. Ρώμα»
Description:
Το ακόλουθο Δελτίο Τύπου εξέδωσε ο Δήμος Χαλανδρίου ως απάντηση στην ανακοίνωση του αντιπεριφερειάρχη Πολιτισμού &amp;amp; Αθλητισμού και υποψήφιου δημάρχου Χαλανδρίου Χάρη Ρώμα [«Πολλά παράπλευρα έργα μπορούν να γίνουν στο Χαλάνδρι σε σχέση με το Αδριάνειο Υδραγωγείο»]: «Στο ...αγαπημένο του θέμα του Αδριάνειου Υδραγωγείου επανήλθε ο αντιπεριφερειάρχης Πολιτισμού κ. Χάρης Ρώμας, επιχειρώντας να πείσει με συνειδητά ψέματα και παραπληροφόρηση ότι το έργο ανάδειξης του Αδριάνειου Υδραγωγείου στο Χαλάνδρι, μέσω του ευρωπαϊκού προγράμματος Cultural Hidrant, που ενέταξε στις Αστικές Καινοτόμες Δράσεις (UIA) ο Δήμος Χαλανδρίου το 2020 είναι έργο της Περιφέρειας Αττικής. Στη συστηματική αυτή προσπάθεια παραπληροφόρησης, ο Δήμος Χαλανδρίου απαντά: Το έργο, που υποβλήθηκε προς χρηματοδότηση ήδη από το 2019, εγκρίθηκε ανάμεσα σε 220 προτάσεις από 23 χώρες και τις επόμενες μέρες ξεκινούν τα έργα των αναπλάσεων, μετά την υπογραφή της σύμβασης με τον ανάδοχο, στις 28 Φεβρουαρίου 2023. Το έργο για την ανάδειξη του Αδριάνειου Υδραγωγείου, το οποίο ασφαλώς περιλαμβάνει πολύ περισσότερα από τις αστικές αναπλάσεις που ξεκινούν άμεσα, είναι μια πρόταση που μελέτησαν και υπέβαλαν οι υπηρεσίες του Δήμου Χαλανδρίου, σε συνεργασία με τους εταίρους του προγράμματος: ΕΥΔΑΠ, αρχιτεκτονικό γραφείο «Θ. Παπαγιάννης και Συνεργάτες», Commonspace Co-op, Μεσογειακό Ινστιτούτο για τη Φύση και τον Άνθρωπο (MedINA), Ινστιτούτο Περιφερειακής Ανάπτυξης, Όχι Παίζουμε ΑΜΚΕ, Εφορία Αρχαιοτήτων Αν. Αττικής. Τόσο απλά και ξεκάθαρα! Το γεγονός ότι σκοπίμως πλέον ο κ. Ρώμας επιχειρεί να συγχέει το έργο που υλοποιείται ήδη στο Χαλάνδρι με το διαδημοτικό έργο ανάδειξης του Υδραγωγείου, το οποίο εξήγγειλε σε ύστερο χρόνο ο περιφερειάρχης Γ. Πατούλης και το οποίο βρίσκεται ακόμα στο στάδιο των προτάσεων και των προμελετών, καταδεικνύει πλήρως το πολιτικό ήθος του αντιπεριφερειάρχη Πολιτισμού και τον τρόπο με τον οποίο αντιλαμβάνεται την εμπλοκή του με τα κοινά. Ας μην προσπαθεί λοιπόν τεχνηέντως να δημιουργεί την εντύπωση ότι το πρόγραμμα του Δήμου Χαλανδρίου για το Αδριάνειο εκπορεύτηκε από τον Αναπτυξιακό Οργανισμό της Περιφέρειας. Αυτό δεν θα ήταν δυνατό μιας και η πρόταση του Δήμου Χαλανδρίου για το Αδριάνειο υποβλήθηκε στην Ευρωπαϊκή Επιτροπή το Δεκέμβριο του 2019 και εγκρίθηκε τον Ιούλιο του 2020, όπως φαίνεται και στο έγγραφο, από την επίσημη ιστοσελίδα της Ευρωπαϊκής Επιτροπής, που επισυνάπτεται, ενώ η Νέα Μητροπολιτική Αττική Α.Ε. ξεκίνησε τη λειτουργία της τον Ιανουάριο του 2021, ενάμιση χρόνο μετά. Σημειωτέον ότι ο Αναπτυξιακός Οργανισμός της Περιφέρειας ανέθεσε τη μελέτη των αναπλάσεων του διαδημοτικού έργου στο αρχιτεκτονικό γραφείο που σχεδίασε τις αναπλάσεις και για το πρόγραμμα του Cultural Hidrant του Δήμου Χαλανδρίου. Το ότι χρησιμοποιήθηκε η πρόταση του Χαλανδρίου ως υπόδειγμα και για το διαδημοτικό έργο μας χαροποιεί ιδιαίτερα. Τους ευχαριστούμε! Ο τρόπος βέβαια με τον οποίο ο κ. Ρώμας επιλέγει να επανέρχεται στο θέμα του Αδριάνειου, με συνειδητές ψευδολογίες, είναι άκρως αποκαλυπτικός του ήθους και του επιπέδου του. Του αναγνωρίζουμε πλέον ότι στην «τέχνη» της ψευδολογίας και της συστηματικής παραπληροφόρησης έχει άριστες επιδόσεις. Αφήνουμε ασχολίαστο και στην κρίση των Χαλανδραίων το γεγονός ότι ο κ. Ρώμας συνεχίζει, με περισσό θράσος, να κάνει προεκλογική καμπάνια ως υποψήφιος δήμαρχος Χαλανδρίου, διατηρώντας συγχρόνως τη θέση του αντιπεριφερειάρχη Πολιτισμού, σχεδόν δύο χρόνια μετά την πρώτη ανακοίνωση της υποψηφιότητας του. Σε αντίθεση με άλλους συναδέλφους του αντιπεριφερειάρχες που έχουν υποβάλει από καιρού τις παραιτήσεις τους».   
