Title:
Πάσχα με την Περιφέρεια Αττικής στο Μητροπολιτικό Πάρκο “Αντώνης Τρίτσης”
Description:
Η Περιφέρεια Αττικής θα τιμήσει την ημέρα του Πάσχα στις 16 Απριλίου με μια μεγάλη γιορτή, ανοικτή σε όλους τους πολίτες, στο Μητροπολιτικό Πάρκο «Αντώνης Τρίτσης». Η παραδοσιακή γιορτή θα ξεκινήσει από τις 11:00 το πρωί και συμπεριλαμβάνει ζωντανή ελληνική μουσική, παραδοσιακά εδέσματα, οίνο και το σούβλισμα του οβελία. Η είσοδος είναι ελεύθερη. Την εκδήλωση οργανώνει η Περιφέρεια Αττικής, ο Φορέας του Μητροπολιτικού Πάρκου «Αντώνης Τρίτσης», με συνδιοργανωτές τους Δήμους Ιλίου και Αγ. Αναργύρων-Καματερού. Συμμετέχουν επίσης οι Δήμοι Περιστερίου, Χαϊδαρίου, Αγ. Βαρβάρας, Πετρούπολης και Αιγάλεω. Τους επισκέπτες θα υποδέχονται από νωρίς το πρωί οι ομάδες εθελοντών και εργαζομένων του Πάρκου. Στο πάρκο θα υπάρχουν εκπλήξεις για μικρούς και μεγάλους, ενώ τοπικοί σύλλογοι θα χορέψουν παραδοσιακούς χορούς. Στη σκηνή θα εναλλάσσονται γνωστά συναυλιακά σχήματα. Καλλιτεχνικό σχήμα (αλφαβητικά): Κατσίγιαννη Κατερίνα, Κυρίτσης Αντώνης, Περυσινάκης Πάρις, Σκορδαλός Γιώργος, Τηγανούρια Ζωή, Φιλιππίδη Λευκοθέα, 3μελές γκρουπ με μουσικούς από τον Πόντο. Μουσικοί: Κοτσίνης Γιώργος, Κωνσταντίνου Θωμάς - λαούτο, Μαρινάκης Γιώργος - βιολί, Πλατάκης Μανούσος - κρουστά, 3μελές γκρουπ με μουσικούς από τον Πόντο (φωνή, λύρα, νταούλι), 5μελές γκρουπ μουσικών της κ. Κατσίγιαννη. Η καλλιτεχνική επιμέλεια του προγράμματος είναι του Γιώργου Κοτσίνη. Με αφορμή την εκδήλωση ο περιφερειάρχης Αττικής Γ. Πατούλης επισημαίνει σχετικά: «Καλούμε τους πολίτες να έρθουν να διασκεδάσουμε όλοι μαζί στο πανέμορφο πάρκο της Αττικής μας. Σε μία μεγάλη γιορτή με πολύ κέφι, φαγητό, χορό και πλήθος εκπλήξεων. Θέλω να ευχαριστήσω θερμά όλους τους εργαζόμενους του Πάρκου, της Περιφέρειας και τους εθελοντές για τη συμβολή τους στη διεξαγωγή αυτής της γιορτής. Ευχαριστώ επίσης τους δημάρχους Ιλίου και Αγ. Αναργύρων-Καματερού για τη συνεργασία, καθώς και όλους τους Δήμους της Δυτικής Αθήνας, Περιστερίου, Χαϊδαρίου, Αγ. Βαρβάρας, Πετρούπολης και Αιγάλεω. Θέλω επίσης να ευχαριστήσω όλους, όσοι βοήθησαν με τις χορηγίες τους και ανταποκρίθηκαν πρόθυμα στο κάλεσμα της Περιφέρειας Αττικής, συνδράμοντας στη διοργάνωση στο πλαίσιο της Εταιρικής Κοινωνικής Ευθύνης. Το Μητροπολιτικό Πάρκο Α. Τρίτσης αποτελεί πλέον μία όαση πρασίνου και αναψυχής. Ένα χώρο συνάντησης και γιορτής με τους πολίτες. Εύχομαι το φως της Ανάστασης να γεμίζει τις καρδιές μας και να μας δείχνει το δρόμο για τη λύτρωση. Καλό Πάσχα και καλή Ανάσταση, με χαρές και υγεία».  
