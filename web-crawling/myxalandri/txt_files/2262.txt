Title:
&quot;Χαλάνδρι σε Δράση&quot;: Όλα έχουν ένα όριο, Δήμαρχε...
Description:
Ανακοίνωση της Δημοτικής Παράταξης &quot;Χαλάνδρι σε Δράση&quot;: Όλα έχουν ένα όριο, Δήμαρχε... Πήρε φόρα ο κ. Ρούσσος στην προσπάθειά του να αποποιηθεί τις προσωπικές του ευθύνες, που αφορούν την αδυναμία του να υπάρχει απαρτία, ώστε να πραγματοποιηθεί Δημοτικό Συμβούλιο, το βράδυ της Παρασκευής 12.4.2019. Κατά την πάγια τακτική του έφταιγαν όλοι οι άλλοι, οι οποίοι συγκρότησαν ξανά ένα &quot;μαύρο μέτωπο&quot;!!! Βρισκόμαστε σε προεκλογική περίοδο. Το έργο, η παρουσία, η προσωπικότητα του καθενός από εμάς, θα κριθεί πολύ σύντομα. Αφορισμοί, πόλωση, διχαστικές κορώνες εμείς σε όλη τη θητεία της Διοίκησης Ρούσσου δεν χρησιμοποιήσαμε. Αντίθετα, πάνω από τις δικές μας αντιρρήσεις και ενστάσεις στο δικό σας &quot;διοικείν&quot;, βάλαμε το συμφέρον της πόλης. Όλα όμως, έχουν ένα όριο, Δήμαρχε. Το να δεσμεύεις την όποια Διοίκηση προκύψει μετά τις εκλογές, φορτώνοντάς της δύο μόλις μήνες πριν από αυτές, αμφιβόλου χρησιμότητας μελέτες, ψηφισμένες μάλιστα με οριακές πλειοψηφίες, πάει πολύ. Η ιστορία με τη χρήση του ΧΕΥ 9, τους τελευταίους μήνες έχει γίνει σημείο πολλαπλών αντιπαραθέσεων. Η πιο συνετή λύση τώρα, είναι να ανακληθούν οι μελέτες των 650.000€, όπως ακριβώς ζητούν οι κάτοικοι και την επόμενη των εκλογών να ξεκινήσει ένας ειλικρινής διάλογος, με αφετηρία την κοινή παραδοχή της αξιοποίησης του περιουσιακού στοιχείου του Δήμου. Έχουμε τη δυνατότητα και τον χρόνο μέχρι τη συνεδρίαση του πρώτου Δημοτικού Συμβουλίου να συνεννοηθούμε για να κερδίσουμε και την εμπιστοσύνη των κατοίκων, πώς δεν θα υποβαθμίζουμε τις ζωές τους. Κατά τα υπόλοιπα του Δημοτικού Συμβουλίου, που δεν πραγματοποίηθηκε τελικά, θεωρούμε πως παραμονές εκλογών να εντάσσονται θέματα μείζονος πολιτικής σημασίας, τα οποία δημιουργούν εντάσεις και συγκρούσεις, τουλάχιστον αντιδεοντολογικό μοιάζει και κατά της λειτουργίας της πόλης. Παρασύρουν μαζί τους την καθημερινότητα και την υπερψήφιση των θεμάτων,που αυτονόητα θα στηρίζαμε, καθώς συνιστούν τη συνέχεια για την εύρυθμη λειτουργία του Δήμου. Αυτές οι ακατανόητες επιλογές της Διοίκησης, προκαλούν όπως είναι φυσικό, σύγχυση και στους Δημότες. Εξιδικεύοντας βέβαια, θα μπορούσαμε να δεχθούμε περίπου 60 θέματα να συζητηθούν καθώς για 4 περίπου μήνες το Συμβούλιο δεν θα συνεδριάζει, ωστόσο αυτό που δεν είναι αποδεκτό είναι οι αναθέσεις, επιχορηγήσεις, διευθετήσεις, εξυπηρετήσεις της τελευταίας στιγμής... και σταματάμε εδώ. Καταλήγοντας και με αφορμή το θέμα του ΧΕΥ 9, καλούμε τον Δήμαρχο να κάνει ένα βήμα πίσω, να συνεννοηθεί με τους αρχηγούς των Δημοτικών Παρατάξεων στα βασικά, μήπως και την τελευταία στιγμή εξασφαλίσουμε στο Χαλάνδρι μια ήρεμη προεκλογική περίοδο, πριν οδηγηθούμε σε επικίνδυνα και διχαστικά μονοπάτια. Χαλάνδρι σε Δράση - Γιώργος Κουράσης &amp;nbsp;
