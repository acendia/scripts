Title:
Μέτρα πυροπροστασίας και καθαρισμός οικοπέδων από τον Δήμο Χαλανδρίου
Description:
Ο Δήμος Xαλανδρίου, με ανακοίνωσή του ενημερώνει ότι, συνεχίζει τον καθαρισμό κοινόχρηστων και ιδιωτικών οικοπέδων για την «οχύρωση» της πόλης από τον κίνδυνο πυρκαγιάς, ανεξάρτητα από τις ενέργειες των ιδιωτών και παρά την υποχρέωσή τους έναντι των συμπολιτών τους και του νόμου να προχωρήσουν οι ίδιοι στον καθαρισμό των οικοπέδων τους. Με προσωπικό της Πολιτικής Προστασίας του Δήμου αλλά και με εργολαβίες έχει ήδη καθαριστεί, για τη φετινή αντιπυρική περίοδο, το μεγαλύτερο μέρος από οικόπεδα στις παρακάτω περιοχές: Κάτω Χαλάνδρι Ρεματιά Χαλανδρίου Φραγκοκλησιά Περιοχή Έθνους Πάτημα Ι και ΙΙ Πεύκο Πολίτη και περιοχή Κοιμητηρίου (εκτός σχεδίου περιοχή) Επίσης έχουν αποσταλεί περισσότερες από 300 επιστολές σε ιδιοκτήτες ακινήτων, προκειμένου να τους υπενθυμίσει την υποχρέωσή τους για τον καθαρισμό των οικοπέδων τους. Ο μη καθαρισμός των οικοπέδων επισείει κυρώσεις Σημειώνεται, ότι ο καθαρισμός των οικοπέδων είναι υποχρεωτικός, σύμφωνα με την υπ’ αριθμόν 4/2012 Πυροσβεστική Διάταξη αλλά και το άρθρο 433 του Ποινικού Κώδικα. Σε βάρος εκείνων που δεν συμμορφώνονται επιβάλλεται πρόστιμο πενήντα (50) λεπτών, ανά τετραγωνικό μέτρο, το οποίο αποτελεί έσοδο του οικείου Δήμου και βεβαιώνεται σε βάρος των υπόχρεων. Η παράλειψη της υποχρέωσης καθαρισμού των οικοπέδων συνεπάγεται εκτός από την επιβολή προστίμου και τον καταλογισμό της δαπάνης καθαρισμού τους, στο πλαίσιο του αυτεπάγγελτου καθαρισμού τους από τους Δήμους. Η διοίκηση του Δήμου καλεί εκ νέου όλους τους ιδιοκτήτες να συμβάλουν στην πρόληψη των κινδύνων από πυρκαγιές, κατά κύριο λόγο με τον καθαρισμό των οικοπέδων τους, σημειώνοντας ότι «οι υποστελεχωμένες δημοτικές υπηρεσίες Πρασίνου και Καθαριότητας δίνουν καθημερινό αγώνα για να καλύψουν το σύνολο των τεράστιων αναγκών στην έκταση των 11 τετραγωνικών χιλιομέτρων του Δήμου». Υπενθυμίζεται ότι οι αρμοδιότητες πυρασφάλειας και πυρόσβεσης έχουν μεταφερθεί στους Δήμους χωρίς να συνοδεύονται από μεταφορά αντίστοιχων πόρων και πρόσληψη αντίστοιχου προσωπικού. Άλλα μέτρα προστασίας από τον κίνδυνο πυρκαγιάς Ο Δήμος Χαλανδρίου έχει λάβει επιπλέον τα παρακάτω μέτρα πυροπροστασίας: Αγορά και τοποθέτηση δύο επιπλέον πυροσβεστικών κρουνών στην περιοχή του Πατήματος. Συντήρηση των 44 πυροσβεστικών φωλιών στη Ρεματιά. Δημιουργία 24ωρης -πέρσι εφαρμόστηκε πρώτη φορά- περιπολίας Πολιτικής Προστασίας με τρεις υδροφόρες (σαββατοκύριακων και αργιών συμπεριλαμβανομένων) στην περιοχή του Άνω Πατήματος και της Ρεματιάς. Ο Δήμος ολοκλήρωσε επίσης έγκαιρα όλες τις διαδικασίες που απαιτούνταν για τη διασφάλιση του αναγκαίου προσωπικού, του εξοπλισμού και των εργολαβιών για τους καθαρισμούς και τις αποψιλώσεις οικοπέδων. Με τη διαδικασία των ασφαλιστικών μέτρων ο Δήμος διατηρεί το προσωπικό των 28 υπαλλήλων, τετράμηνης διάρκειας, που προσελήφθη πέρσι στην Πολιτική Προστασία ενώ φέτος την ενίσχυσε περαιτέρω με επιπλέον 22 άτομα. Σημειώνεται τέλος ότι ο Δήμος Χαλανδρίου έχει εγκαταστήσει από το 2019 σύστημα άμεσης προσέγγισης μέσω μηνυμάτων στα κινητά τηλέφωνα, το Gi-Polis, ώστε σε περίπτωση εκτάκτου ανάγκης να μπορεί να επικοινωνεί με τους πολίτες, παρέχοντας άμεσα πολύτιμες οδηγίες. Η χρήση της εφαρμογής είναι δωρεάν, ενώ παραμένει εντελώς ανώνυμη προστατεύοντας έτσι τα προσωπικά δεδομένα του χρήστη. Οι πολίτες μπορούν να κατεβάσουν την εφαρμογή Gi-Polis στο κινητό τους, από το Google Play ή το App Store, ανάλογα με το λειτουργικό της συσκευής που διαθέτουν. Κρατάμε τον Δήμο μας καθαρό και ασφαλή!  
