Title:
Βράδυ στο Χαλάνδρι: 9 στάσεις για κοκτέιλ, bar food και craft μπίρες
Description:
Τα αγαπημένα μας στέκια για ποιοτικά κοκτέιλ, φαγητό και σνακ, craft μπίρες και μουσική από ψαγμένους Dj’s. Το βράδυ στο Χαλάνδρι, όταν τα εμπορικά καταστήματα κλείνουν, τα μπαρ παίρνουν τη σκυτάλη. Τα πιο πολλά μπαράκια βρίσκονται χωμένα μέσα σε εμπορικά κέντρα, ανάμεσα σε μαγαζιά, σε ορόφους και στοές και κάποια άλλα στις πλατείες, δεν έχουν μεγαλύτερη απόσταση από 200-300 μέτρα μεταξύ τους και ωστόσο γεμίζουν όλα, καθημερινές και σαββατοκύριακα. Χαλανδριώτες και μη πίνουν κοκτέιλ και μπίρες, τσιμπάνε σνακ υπό τους ήχους minimal house, ροκ και πανκ και old school χιπ χοπ. 9Βήτα Home Bar Από τα πιο ζεστά και down to earth μπαρ της περιοχής, το 9Βήτα κλείνει φέτος τα δέκα του χρόνια και συνεχίζει να προσφέρει δημιουργικά και κυρίως νόστιμα κοκτέιλ. Με μοντέρνες τεχνικές, σπιτικές παρασκευές και κλασικά ποτά ως βάση, όπως συνηθίζουν άλλωστε, έχουν δημιουργήσει ένα νέο κατάλογο που περιστρέφεται γύρω απ’ την ιδέα της αναγέννησης. Η Thai Daisy είναι μια διαφορετική Μαργαρίτα που ωφείλει τον καυτερό χαρακτήρα της σε μια πάστα με ταϊλανδέζικες πιπεριές τσίλι, τζίντζερ σε ζύμωση και σησαμέλαιο. Θα τη δείτε να σερβίρεται με μια χτυπητή πούδρα από παντζάρι και αλάτι. Στο Tucan’s Garden (μια long drink εκδοχή του Dry Daiquiri) το πιο «άγλυκο» ρούμι Saint James από τη Μαρτινίκα συναντά το πιο σοκολατένιο λευκό El Dorado από την Γουιάνα, βάμμα λουίζας, σπιτική σόδα από passion fruit και λάιμ συν ένα φύλλο λεμονιάς που αρωματίζεται με kaffir lime. Ο head bartender Κωνσταντίνος Βασιλακόπουλος έχει ιδιαίτερη αγάπη στην Καραϊβική, η οποία μέσα στα χρόνια έχει μεταφραστεί σε πολλά ταξίδια και έρευνα, οπότε αν αγαπάτε το ρούμι, σας συστήνουμε να ρίξετε μια ματιά στην απρόσμενη συλλογή με μικρά διαμαντάκια που έχει δημιουργήσει. Γ.Π. Θουκυδίδου 9Β, Τ/ 210-68.01.007   Mr. Peacock Αν και φημίζεται για το brunch του, το all day μπαράκι του Χαλανδρίου μαζεύει κόσμο από το πρωί μέχρι το βράδυ. Αν και χωμένο ανάμεσα στα εμπορικά του Χαλανδρίου, είναι πολύ ευρύχωρo, με μίνιμαλ αισθητική, ωραία έπιπλα και μια φοβερή αυλή όπου βρίσκεται παρκαρισμένο ένα βαν, το οποίο λειτουργεί ως μπαρ και είναι και το σήμα κατατεθέν του μαγαζιού. Στο Mr Peacock πηγαίνουμε για νόστιμα κοκτέιλ και ενδιαφέρον φαγητό. Πίνουμε Strawberry Νegroni με Bulldog London τζιν, βερμούτ, Campari και φράουλες. Τρώμε πίτσα με πεπερόνι και ψητά ντοματίνια και τσιμπάμε bao buns με μοσχαρίσια φιλετάκια με σάλτσα τεριγιάκι και κίμτσι. Μ.Π. Κατσουλιέρη 7, Τ/ 210-68.00.390   Habana Trece Στη γειτονιά του ιστορικού σινεμά Αβάνα, στα όρια του Χαλανδρίου, άνοιξε πριν λίγες εβδομάδες ένα νέο κοκτέιλ μπαρ με κουβανέζικο στυλ και δυνατή μουσική. Πίσω από τον κατάλογο με όσα πίνουμε στο Habana Trece βρίσκεται ο Ηλίας Στεργιόπουλος από το Baba Au Rum. Από το πρώτο μέρος του, που είναι αφιερωμένο σε κουβανέζικες μίξεις, δοκιμάζουμε κλασικές συνταγές, όπως το γεμάτο φρεσκάδα Mojito Cubano ή το λιγότερο γνωστό αλλά εξίσου νόστιμο Canchanchara, με παλαιωμένο ρούμι, μέλι, εσπεριδοειδή, μπαχαρικά και λεβάντα. Στο δεύτερο μέρος βρίσκουμε κοκτέιλ με αέρα από άλλα μέρη του κόσμου, όπως το Pisco Punch από το Σαν Φρανσίσκο ή το Mai Tai από το Λος Άντζελες. Το ποιοτικό bar food έχει επιμεληθεί ο Μιχάλης Μερζένης (Chicken Picnic) προτείνοντας πιάτα όπως η τραγανή πάπια με σάλτσα hoisin. Aξίζει να περιηγηθείτε και στην πλούσια σε ρούμια λίστα αποσταγμάτων. Γ.Π. Λυκούργου 2, Κάτω Χαλάνδρι, Τ/ 210-67.77.767    Theory Bar &amp;amp; More Θεωρείται από τα κορυφαία κοκτεϊλάδικα της περιοχής και όχι άδικα. Κρυμμένο στο βάθος μιας στοάς, δεν διαθέτει μόνο όμορφο κήπο, που προσφέρεται για τις ανοιξιάτικες και καλοκαιρινές βραδιές, αλλά και έναν προσεγμένο εσωτερικό χώρο με ένα τεράστιο ξύλινο τραπέζι που εντυπωσιάζει. Οι έμπειροι bartenders εκτελούν με ακρίβεια τις εμπνευσμένες συνταγές. Το Santa Watermelon με τζιν, σιρόπι καρπουζιού, λικέρ αφροξυλιάς και λάιμ είναι δυνατό, ενώ αν ψάχνετε κάτι κομψό με λίγο kick προτείνουμε να δοκιμάσετε το Smokey Smash (τεκίλα, μεσκαλ, αγγούρι, βασιλικός, τσίλι και λάιμ). Γ.Π. Πλάτωνος 14, Τ/210-68.01.633    Spiti Cocktail Bar Από τις κλασικές, πια, αξίες της γειτονιάς. Στο βάθος μιας στοάς, η cosy αυλή του Spiti Cocktail Bar μαζεύει τα τελευταία δέκα χρόνια ντόπιους και μη για καφέ ή καλοφτιαγμένα, δυνατά κοκτέιλ. Στην ανανεωμένη αυλή που έχει γεμίσει με φυτά δοκιμάσαμε πρόσφατα το Nibble, ένα κοκτέιλ που στον κατάλογο περιγράφεται ως «lemon pie» σε ποτήρι. Ήταν ακριβώς έτσι, με βότκα, lemon curd, bitters βανίλιας και δυόσμο σε ωραία ισορροπία. Νοστιμότατο και το κοκτέιλ από μείγμα ρουμιών, προσέκο, «καμμένο» σιρόπι με μαχλέπι, βανίλια και λεμόνι. Ανάμεσα στις ενδιαφέρουσες επιλογές μπίρας ξεχωρίσαμε μια Αmerican pale ale της Dark Crops από το Γύθειο και την Τσιγγάνα, μια IPA της Mustaki Nomad Brewing με μπόλικο λυκίσκο και ελαφριά πικράδα. Εδώ θα βρείτε και ζεστά κρασιά ή αποστάγματα με μπαχαρικά για τις κρύες μέρες, αλλά και προσεγμένες προτάσεις χωρίς αλκοόλ. Ένα εκτεταμένο μενού φαγητού που περιλαμβάνει από μπρουσκέτες και πλατό τυριών και αλλαντικών μέχρι μίνι μπέργκερ και πίτσες είναι διαθέσιμο αν πεινάσετε. Γ.Π. Α. Παπανδρέου 9, Τ/210-68.33.677   Local Pub Η μικρή παμπ στα αγγλικά-ιρλανδέζικα πρότυπα, η οποία βρίσκεται μέσα σε ένα εμπορικό κέντρο στην Χαϊμαντά, ήταν ένα από τα πρώτα μαγαζιά που έβαλε στις κάνουλές του ελληνικές craft μπίρες και στήριξε τις προσπάθειες των μικροζυθοποιείων και των νομάδων ζυθοποιών. Ο Φώτης Αναστασίου, μετά από αρκετά ταξίδια στο εξωτερικό και εντυπωσιασμένος από τον μαγικό κόσμο του ζύθου, αποφάσισε, εν μέσω κρίσης, να ανοίξει την «τοπική» παμπ. Η προσπάθεια του πέτυχε και πλέον έχει φτιάξει και τη δική του μικροζυθοποιία η οποία βρίσκεται δίπλα ακριβώς. Στη local pub πίνουμε craft μπίρες από βαρέλι που αλλάζουν τακτικά. Από τη ζυθοποιία Αναστασίου την Καθημερινή, μια δροσιστική lager, την Αστερόεσσα, μία αυθεντική Pale Αle και την δυνατή αλλά ευκολόπιοτη stout Άλκιμη. Από τη ζυθοποιία Magania πίνουμε την IPA και από την Sparta επίσης την IPA. Μ.Π. Χαϊμαντά 25, T/ 694-086.4443    Biggie Bar Άνοιξε πρόσφατα και έχει ήδη αποκτήσει το κοινό του, ειδικά αυτό που προτιμάει τη χιπ χοπ κουλτούρα. Το μπαρ είναι αφιερωμένο σ’ αυτή τη σκηνή αυτή, ενώ από εκεί εμπνεύστηκαν και το όνομα που αναφέρεται σε έναν από του γνωστότερους ράπερ όλων των εποχών, τον Notorious B.I.G ή Biggie. Στο Biggie δεν θα βρεις ψαγμένα κοκτέιλ, αλλά με μια μπίρα στο χέρι θα ακούσεις ψαγμένη μουσική. Φιλοξενεί dj’s που παίζουν εγχώρια και ξένη ραπ, τραπ και rnd. Μ.Π. Πλάτωνος 7, Τ/ 210-68.44.363    White Μonkey Tiki υπερθέαμα, τόσο στη διακόσμηση όσο και στη μπάρα. Οι φιλικοί bartenders με τα λουλουδάτα πουκάμισα φτιάχνουν κλασικές, φρουτένιες tiki μίξεις, από φλεγόμενα Zombie μέχρι Scorpion, Pina colada ή το ομώνυμο White Monkey με ρούμι, πουρέ passion fruit και ροδάκινο, φρέσκο χυμό γκρέιπφρουτ, ginger beer και σπιτικό σιρόπι μπαχαρικών. Από τα signature δεν μπορεί παρά να κλέψει την παράσταση το τεράστιο Flaming Thriller Bowl με μείγμα από τέσσερα ρούμια, πουρέ φράουλας και passion fruit, orgeat, φρέσκο χυμό γκρέιπφρουτ και λάιμ, και ginger beer, που κανονικά προορίζεται για τέσσερα άτομα. Θα βρείτε και περιποιημένο τζιν τόνικ στην αυθεντική του εκδοχή, αλλά και σε ορισμένες παραλλαγές με υλικά σαν το ροζ πιπέρι και τα bitters ραβέντι. Γ.Π. Γυφτοπούλου 6, Τ/ 697-24.46.697    Mockingbird’s bar Σε ένα πετρόκτιστο σπίτι του 1920 στην αγορά του Χαλανδρίου βρίσκουμε το όμορφο και στιλάτο Mockingbird’s. Ο Κωνσταντίνος Κολοκοτρώνης (γνωστός από τη θητεία του ως bar leader στο θρυλικό Yacht Club της Σερίφου), ο Φώτης Λάβδας και ο Χάρης Αντύπας αποφάσισαν να ενώσουν τις δυνάμεις τους και να ανοίξουν το δικό τους μπαρ στην αγαπημένη τους γειτονιά. Το μπαρ, που ξεκίνησε τη λειτουργία του το 2018 και πολλοί το έχουν κάνει στέκι τους, λειτουργεί όλη την ημέρα και προσφέρει καλοφτιαγμένα κοκτέιλ, κλασικά αλλά και signature, με πρωτότυπες συνταγές και μίξεις. Το φαγητό συγκαταλέγεται στα συν του μαγαζιού, καθώς προσφέρει ποιοτικό bar food, από πίτσα μέχρι λαχταριστά σάντουιτς. Μ.Π. Σωκράτους 23, Τ/ 211-01.20.921   Πηγή: www.gastronomos.gr, Γεωργία Παπαστάμου, Μαρίνα Πετρίδου, Φωτογραφίες: Σοφία Παπαστράτη  
