Title:
Αίτημα έκτακτης Συνεδρίασης Δ.Σ. Χαλανδρίου για το Καζίνο στη Λεωφ. Κηφισίας
Description:
Aίτημα 9 ανεξάρτητων δημοτικών συμβούλων Χαλανδρίου, μελών της Πρωτοβουλίας Πολιτών στο Χαλάνδρι, για έκτακτη συνεδρίαση του Δημοτικού Συμβουλίου Χαλανδρίου σχετικά με το ζήτημα εγκατάστασης Καζίνο στη Λ. Κηφισίας και Κύμης: Προς τον Πρόεδρο του Δημοτικού Συμβουλίου Χαλανδρίου τους Δημοτικούς Συμβούλους Χαλανδρίου Κυρία πρόεδρε, Συνάδελφοι Δημοτικοί Σύμβουλοι Όπως θα έχετε ίσως πληροφορηθεί, την Παρασκευή 16 Νοεμβρίου 2018 έχει προγραμματιστεί να συζητηθεί σε ειδική επιτροπή στο υπουργείο Περιβάλλοντος το σχέδιο μετεγκατάστασης του καζίνο της Πάρνηθας σε έκταση 40 στρεμμάτων στο Μαρούσι και συγκεκριμένα στο Κτήμα Δηλαβέρη. Ήδη, με αφορμή την προαναφερθείσα δρομολόγηση από την κυβέρνηση των διαδικασιών για τη μεταφορά του καζίνο Πάρνηθας στον γειτονικό Δήμο, συνέρχεται την Τρίτη 13 Νοεμβρίου, 5:30μ.μ., σε κατεπείγουσα συνεδρίαση το Δημοτικό Συμβούλιο Αμαρουσίου. Όμως το ζήτημα της λειτουργίας καζίνο στο Μαρούσι δεν είναι τοπικό. Τουναντίον, είναι σοβαρότατο θέμα διαδημοτικής σημασίας και αφορά όλους τους όμορους Δήμους. Έχουμε άλλωστε δει τα διαλυτικά για την τοπική κοινωνία επακόλουθα -οικονομικά, επαγγελματικά, κοινωνικά και περιβαλλοντικά- σε άλλες περιοχές της χώρας μας. Πιστεύουμε ακράδαντα ότι αποτελεί χρέος όλων μας να σταθούμε αντίθετοι, με λόγια και με έργα σε κάθε προσπάθεια μεταφοράς του «τζόγου» στην περιοχή μας, εντός του αστικού ιστού, με όσα αρνητικά συνεπάγεται. Θεωρούμε αυτονόητο ότι το θέμα πρέπει να συζητηθεί στο Δημοτικό Συμβούλιο Χαλανδρίου και για το λόγο αυτό ζητάμε να συγκληθεί άμεσα έκτακτη συνεδρίασή του. Προτείνουμε η συνεδρίαση να οριστεί πριν από τη συνεδρίαση της Ειδικής Επιτροπής του Υπουργείου Περιβάλλοντος και συγκεκριμένα την Πέμπτη 15 Νοεμβρίου 2018. Χαλάνδρι, 12/11/2018 Οι ανεξάρτητοι δημοτικοί σύμβουλοι Μάζη Χρυσούλα, Φασίτσα Πόπη, Τζούρας Παναγιώτης,&amp;nbsp;Κασίμης Χρήστος, Κιούσης Θανάσης, Ευσταθίου Τάσος, Αλεξίου Θόδωρος, Καλομοίρης Γρηγόρης, Λιερός Γιώργος &amp;nbsp;
