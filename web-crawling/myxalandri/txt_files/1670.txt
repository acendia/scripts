Title:
Σ. Ρούσσος: «Ποιός, αλήθεια, υποβαθμίζει το νόημα της Εθνικής Εορτής;»
Description:
Απάντηση του δημάρχου Χαλανδρίου Σίμου Ρούσσου στην ανακοίνωση της δημοτικής παράταξης “Χαλάνδρι σε Δράση” [Δεν μπορούμε να επιτρέψουμε στον Δήμαρχο κ. Ρούσσο να υποβαθμίζει ακόμα και την επέτειο της 25ης Μαρτίου]: Ποιός, αλήθεια, υποβαθμίζει το νόημα της Εθνικής Εορτής; – Οφειλόμενη απάντηση στην κα. Αγαπητού Με έκπληξη διαβάσαμε την τελευταία ανακοίνωση της διαδόχου του κ. Κουράση, η οποία, άγνωστο για ποιόν λόγο, θεώρησε σωστό να εμπλέξει τον εορτασμό της 25ης Μαρτίου σε μικροπολιτικά παιχνίδια. Η κατηγορία για δήθεν υποβάθμιση της Εθνικής Εορτής, επειδή η διοίκηση του δήμου εφάρμοσε την ίδια ακριβώς απόφαση που ίσχυσε και στον εορτασμό της 28ης Οκτωβρίου, με ομόφωνη, τότε, συναίνεση του συνόλου του δημοτικού συμβουλίου, αποτελεί μεγάλο ατόπημα, που, δυστυχώς, η κα Αγαπητού δεν απέφυγε. Ας δούμε, όμως, τα πράγματα ως έχουν και όχι όπως η κα Αγαπητού θα ήθελε. Στην εγκύκλιο του Υπουργείου Εσωτερικών, με αρ. πρωτοκόλλου:16557/14 Μαρτίου 2022, αναγράφεται, μεταξύ άλλων: «Οι παρελάσεις θα πραγματοποιηθούν σύμφωνα με το πρόγραμμα που θα καταρτισθεί από τις Περιφέρειες ή τους Δήμους της χώρας σε συνεργασία με τους συμμετέχοντες φορείς.» Στην τελευταία, δε , παράγραφο της ιδίας εγκυκλίου, τονίζεται: «Τέλος επισημαίνεται ότι, λόγω των μέτρων που λαμβάνονται για την αντιμετώπιση του κινδύνου διασποράς του κορωνοϊού COVID-19, οι εορταστικές εκδηλώσεις, θα γίνουν σύμφωνα με τις ισχύουσες υγειονομικές διατάξεις για λόγους δημόσιας υγείας» Ας δούμε, τώρα, συγκριτικά τα στοιχεία του ΕΟΔΥ: 28η Οκτωβρίου 2021: Κρούσματα 2984- θάνατοι 3125η Μαρτίου 2022: Κρούσματα 27490-θάνατοι 73 Ειδικότερα, στον Βόρειο Τομέα της Αττικής,28η Οκτωβρίου 2021: Κρούσματα 8225η Μαρτίου 2022: Κρούσματα 1883 Θυμίζουμε: Πέρυσι, με 2.588 κρούσματα, η κυβέρνηση είχε αποφασίσει ΝΑ ΜΗΝ ΠΡΑΓΜΑΤΟΠΟΙΗΘΟΥΝ ΠΑΡΕΛΑΣΕΙΣ. Τι δεν έχει αντιληφθεί, λοιπόν, η κα Αγαπητού και για ποιό ακριβώς πράγμα μας κατηγορεί; Πότε ήταν, άραγε, ειλικρινής; Όταν η ίδια και η παράταξη στην οποίαν ανήκει υπερψήφιζαν, θεωρώντας την εισήγηση του δημάρχου για περιορισμένη αντιπροσωπευτική συμμετοχή των μαθητών/τριών στην παρέλαση της 28ης Οκτωβρίου 2021, ως πράξη ευθύνης, ενώ σήμερα, με δεκαπλάσιο αριθμό κρουσμάτων και διπλάσιους θανάτους, ο Δήμαρχος έπρεπε να κάνει ΤΙ, για να μη θεωρήσουν κάποιοι ότι υποβαθμίζει το νόημα της Εθνικής Επετείου; Αντιλαμβάνομαι πως ο αγώνας υποσκελισμού των παραταξιακών αντιπάλων είναι δύσκολος , κοπιαστικός και διαρκής, αλλά ας μην θυσιάζονται τα «Ιερά και τα Όσια», στα οποία αρέσκονται ορισμένοι από την παράταξη της κας Αγαπητού να αναφέρονται συχνά-πυκνά, για να ρίχνουν στάχτη στα μάτια φανατικών ή αφελών. Σε ό,τι μας αφορά, ως διοίκηση του δήμου θα συνεχίσουμε να συμβάλλουμε με αίσθημα ευθύνης στην προστασία των μαθητών/τριών και των γονιών τους, αλλιώς θα ήμασταν υπόλογοι για απαράδεκτη αμέλεια. Είναι χρέος μας! Το χρέος της κας Αγαπητού, ποιό είναι, αλήθεια; Να καταγγέλλει αυτή μας την προσπάθεια, «ψαρεύοντας» εντυπώσεις και ψήφους στα γνωστά-θολά νερά; «Θέλει αρετήν και τόλμην η Ελευθερία». Και η σοβαρότητα, θα προσθέταμε...  
