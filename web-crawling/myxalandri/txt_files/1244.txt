Title:
Βροχές και καταιγίδες, με εξάρσεις και διαλείμματα, φέρνει η “EVA” στο Χαλάνδρι
Description:
Οργανωμένο σύστημα χαμηλών πιέσεων με την ονομασία &quot;Eva&quot;, δημιουργήθηκε στη βόρεια Ιταλία και αναμένεται να βαθυνθεί, ακολουθώντας τροχιά προς το Ιόνιο Πέλαγος, την Ελλάδα και την ανατολική Μεσόγειο, επηρεάζοντας τη χώρα μας με ισχυρές βροχές και καταιγίδες σε ευρεία κλίμακα και, σε αρκετές περιπτώσεις, με έντονο χαρακτήρα. Το Χαλάνδρι, αναμένεται να επηρεαστεί αξιόλογα από την &quot;Eva&quot;, καθώς, εν αντιθέσει με το προηγούμενο σύστημα (το οποίο &quot;έπνιξε την Κρήτη&quot;, αλλά στο προάστιο έφερε πολύτιμες ποτιστικές βροχές), η έλευση της διαταραχής θα συνδυαστεί με την επικράτηση νοτίων - ανατολικών ανέμων που θα μεταφέρουν υγρό και ασταθή αέρα από τον Σαρωνικό Κόλπο και το Μυρτώο Πέλαγος με αποτέλεσμα οι προϋποθέσεις να είναι ευνοϊκές για την εκδήλωση καταιγίδων. Η αλλαγή του καιρού θα αρχίσει να γίνεται αισθητή, μέσα στο Σάββατο, με τη συννεφιά ολοένα και να πυκνώνει και τους Νοτιάδες να δυναμώνουν χωρίς, ωστόσο, μέχρι το βράδυ, τα φαινόμενα να είναι αξιόλογα. Ουσιαστική μεταβολή με ισχυρές βροχές και καταιγίδες προβλέπεται, περίπου, από τα μεσάνυχτα του Σαββάτου (5/11) προς την Κυριακή (6/11). Τα φαινόμενα θα εκδηλώνονται με εξάρσεις και διαλείμματα μέχρι τις πρώτες πρωινές ώρες της Δευτέρας (7/11). Κατά τη διάρκεια του διαστήματος αυτού (και ιδιαίτερα τα ξημερώματα και το πρωί της Κυριακής), τα φαινόμενα είναι πιθανό να έχουν, παροδικά, έντονο χαρακτήρα και να περιλαμβάνουν, ραγδαία βροχόπτωση, έντονη ηλεκτρική δραστηριότητα, ισχυρούς ριπαίους ανέμους και χαλαζοπτώσεις. Έχοντας ως δεδομένο την τάση, να υπάρξουν διαστήματα με ραγδαία βροχόπτωση σε ευρεία κλίμακα και για σχετικά μεγάλο χρονικό διάστημα, είναι πιθανό να εκδηλωθούν πλημμυρικά φαινόμενα και καλό θα είναι να υπάρχει σχετική επαγρύπνηση, σε σημεία του Χαλανδρίου ευάλωτα σε πλημμύρες. Τη Δευτέρα, τα φαινόμενα προβλέπεται να υποχωρήσουν. Από το απόγευμα της Κυριακής, θα επικρατήσουν βόρειοι - βορειοανατολικοί άνεμοι και η θερμοκρασία θα σημειώσει πτώση. Σύμφωνα με τα διαθέσιμα προγνωστικά στοιχεία, η νέα εβδομάδα θα ξεκινήσει με, σχετικά, ήπιες συνθήκες, διάσπαρτες νεφώσεις που, σταδιακά θα αραιώνουν, ενισχυμένους Βοριάδες που, σταδιακά θα εξασθενήσουν και θερμοκρασία κοντά στις κλιματικές τιμές. Καλό Σαββατοκύριακο! Γεώργιος ΠαπακωστόπουλοςΑναλυτής-προγνώστης καιρού / Συντονιστής προγνώσεων καιρού SiMeteo.gr
