Title:
29 Σεπτεμβρίου: Παγκόσμια Ημέρα Καρδιάς. Δώσε μια υπόσχεση στην Καρδιά σου!
Description:
ΠΑΓΚΟΣΜΙΑ ΗΜΕΡΑ ΚΑΡΔΙΑΣ29 Σεπτεμβρίου 2018 ΔΩΣΕ μια ΥΠΟΣΧΕΣΗ στην Καρδιά σου! Κάθε χρόνο, 17,5 εκατομμύρια άνθρωποι πεθαίνουν πρόωρα από καρδιαγγειακές παθήσεις (CVD), συμπεριλαμβανομένων των οξέων εμφραγμάτων του μυοκαρδίου και των εγκεφαλικών επεισοδίων. Μέχρι το 2030 ο αριθμός αυτός αναμένεται να ανέλθει στα 23 εκατομμύρια. Μπορούμε όμως να το αλλάξουμε! Κάνοντας κάποιες μικρές αλλαγές στη ζωή μας, μπορούμε όλοι να ζούμε περισσότερο και να είμαστε πιο υγιείς. Η φετινή Παγκόσμια Ημέρα Καρδιάς είναι η ευκαιρία να δώσεις μια υπόσχεση ... μια υπόσχεση για να μαγειρέψεις και να τραφείς πιο υγιεινά, να κάνεις περισσότερη άσκηση και να ενθαρρύνεις τα παιδιά σου να είναι πιο ενεργά. Να πεις όχι στο κάπνισμα και να βοηθήσεις τους αγαπημένους σου να το σταματήσουν. Μια απλή υπόσχεση..., για την καρδιά σου και για όλες τις καρδιές. Με αφορμή την Παγκόσμια Ημέρα Καρδιάς, στις 29 Σεπτεμβρίου, συμμετέχοντας ενεργά όπως κάθε χρόνο στην καμπάνια του World Heart Day, η ΕΛΛΗΝΙΚΗ ΚΑΡΔΙΟΛΟΓΙΚΗ ΕΤΑΙΡΕΙΑ δημιούργησε πολυσέλιδο φυλλάδιο και άλλο προωθητικό υλικό, το οποίο θα μοιραστεί στην Ελλάδα, μέσω ενημερωτικών δράσεων πρόληψης υγείας για τους πολίτες και των social media. ΕΠΕΙΔΗ ΚΑΘΕ ΚΑΡΔΙΑΚΟΣ ΠΑΛΜΟΣ ΕΧΕΙ ΣΗΜΑΣΙΑ! Η Ελληνική Καρδιολογική Εταιρεία προτείνει: 1) Να γυμνάζεσαι περισσότερο Τουλάχιστον 30 λεπτά μέτριας έντασης σωματική δραστηριότητα, 5 φορές την εβδομάδα. Παιχνίδι, περπάτημα, οικιακή εργασία, χορό, ανέβασμα σκάλας, μόνος, με φίλους ή και την οικογένεια. Κατέβασε μια εφαρμογή άσκησης ή χρησιμοποίησε ένα βηματόμετρο για να παρακολουθείς την πρόοδό σου. 2) Να μετρήσεις την πίεσή σου Η υψηλή αρτηριακή πίεση είναι ένας από τους κύριους παράγοντες κινδύνου για καρδιαγγειακά νοσήματα. Ονομάζεται «σιωπηλός δολοφόνος», επειδή συνήθως δεν έχει προειδοποιητικά σημάδια ή συμπτώματα και πολλοί άνθρωποι δεν συνειδητοποιούν ότι το έχουν. Επομένως μέτρησε την πίεσή σου και προφυλάξου! 3) Να πεις ΟΧΙ στο Κάπνισμα Είναι ό,τι καλύτερο μπορείς να κάνεις για να βελτιώσεις την υγεία σου. Μέσα σε 2 χρόνια μετά τη διακοπή του τσιγάρου, ο κίνδυνος στεφανιαίας νόσου μειώνεται σημαντικά. Μέσα σε 15 χρόνια ο κίνδυνος της καρδιαγγειακής νόσου απομακρύνεται σε καπνιστή που διάκοψε το κάπνισμα. Η έκθεση στο παθητικό κάπνισμα είναι αιτία καρδιακής νόσου σε μη καπνιστές. Η διακοπή του καπνίσματος όχι μόνο θα βελτιώσει την υγεία σου, αλλά και εκείνων που βρίσκονται γύρω σου. Εάν δεν μπορείς να το σταματήσεις, αναζήτησε επαγγελματικές συμβουλές από ειδικούς και εξατομικευμένη βοήθεια από ένα Ιατρείο Διακοπής Καπνίσματος. 4) Να ελέγξεις τη χοληστερίνη σου Η χοληστερόλη σχετίζεται με περίπου 4 εκατομμύρια θανάτους ετησίως. Επομένως είναι απαραίτητο να επισκεφτείς τον γιατρό για να κάνεις εξετάσεις χοληστερίνης, να μετρήσεις το βάρος σου και τον δείκτη μάζας σώματος (ΔΜΣ). Στη συνέχεια θα σε συμβουλεύσει εξατομικευμένα, ώστε να αναλάβεις δράση, να προσέξεις τη διατροφή σου και να κάνεις θετικά βήματα για την υγεία της καρδιάς σου. 5) Να προσέχεις το σάκχαρό σου Με την αλλαγή του τρόπου ζωής, τον περιορισμό της λήψης θερμίδων και ιδιαίτερα των υδατανθράκων, τη μείωση των παραπάνω κιλών του σωματικού βάρους και την αύξηση της σωματικής δραστηριότητας. Μια απλή υπόσχεση ...για την καρδιά σου και για όλες τις καρδιές! &amp;nbsp;
