Title:
Ο Σύλλογος Γυναικών Χαλανδρίου καλεί σε συμμετοχή στην 40ή Μαραθώνια Πορεία Ειρήνης
Description:
ΑΝΑΚΟΙΝΩΣΗ ΣΥΛΛΟΓΟΥ ΓΥΝΑΙΚΩΝ ΧΑΛΑΝΔΡΙΟΥ Ο Σύλλογος Γυναικών Χαλανδρίου, μέλος (ΟΓΕ) καλεί τις εργαζόμενες και άνεργες, τις φοιτήτριες, τις συνταξιούχους, τις νέες μητέρες, τις μετανάστριες να πάρουμε μέρος στην 40ή Μαραθώνια Πορεία Ειρήνης, την Κυριακή 22 Μάη. Ενώνουμε τη φωνή μας με την Ελληνική Επιτροπή για τη Διεθνή Ύφεση και Ειρήνη (ΕΕΔΥΕ), βροντοφωνάζουμε «όχι» στον ιμπεριαλιστικό πόλεμο στην Ουκρανία, απαιτούμε να τερματιστεί κάθε είδους εμπλοκή της χώρας μας, να κλείσουν οι ΝΑΤΟικές βάσεις, να μην σταλούν στρατιωτικές δυνάμεις και εξοπλισμός έξω από τα σύνορα της Ελλάδας. Την Κυριακή 22 Μάη βαδίζουμε ακόμα πιο αποφασιστικά στον δρόμο του αγώνα, την ώρα που ο πόλεμος στην Ουκρανία μαίνεται με χιλιάδες νεκρούς, τραυματίες και ξεριζωμένους, ανάμεσά τους γυναίκες και μικρά παιδιά. Παίρνουμε θέση μάχης ενάντια σε όσους στέλνουν τους λαούς στο σφαγείο του πολέμου για τα συμφέροντα του ενός ή του άλλου ιμπεριαλιστικού στρατοπέδου. Υψώνουμε τη φωνή μας ενάντια στην κλιμακούμενη εμπλοκή της Ελλάδας στον ιμπεριαλιστικό πόλεμο και τον ΝΑΤΟικό ενεργειακό σχεδιασμό, εμπλοκή η οποία επικυρώθηκε και κατά την πρόσφατη επίσκεψη του πρωθυπουργού στις ΗΠΑ. Στεκόμαστε στη σωστή πλευρά της ιστορίας, την πλευρά της πάλης των λαών για να ζήσουν απαλλαγμένοι από τον πόλεμο, την προσφυγιά, την εκμετάλλευση. Οι γυναίκες του καθημερινού μόχθου γνωρίζουμε τα πολλά και διαφορετικά πρόσωπα της βίας που ασκεί το εκμεταλλευτικό σύστημα στις ζωές μας: Τις εργασιακές σχέσεις που δοκιμάζουν τα όρια της σωματικής και ψυχικής μας αντοχής, τις επιπτώσεις της ακρίβειας στο εισόδημα των οικογενειών μας, τις συνέπειες της υποβάθμισης και εμπορευματοποίησης της Υγείας. Είμαστε αποφασισμένες να μην αφήσουμε τις ζωές τις δικές μας και των παιδιών μας έρμαια αυτής της πολιτικής. Δεν έχουμε άλλη επιλογή από την οργάνωση της αντεπίθεσής μας για να μην πληρώσουμε το κόστος του πολέμου, όπως πληρώνουμε το κόστος της «ειρήνης τους με το πιστόλι στον κρόταφο». Εκκίνηση στις 8 π.μ. από τον Τύμβο του Μαραθώνα, τερματισμός και συγκέντρωση στις 6.30 μ.μ. στο υπουργείο Εθνικής Άμυνας.Πούλμαν από Πλ. Χαλανρίου στις 7 π.μ. για όσες θέλουν να ξεκινήσουν από εκεί. Το ραντεβού των Συλλόγων και των Ομάδων της ΟΓΕ θα είναι στις 5.30 μμ στην πλατεία Αγίας Παρασκευής. Χαλάνδρι 18.5.22 ΤΟ Δ.Σ. ΤΟΥ ΣΥΛΛΟΓΟΥ
