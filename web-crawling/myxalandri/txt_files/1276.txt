Title:
Περιφέρεια Αττικής - “Όλοι Μαζί Μπορούμε”: «Καλάθι της αλληλεγγύης» σε κοινωφελή ιδρύματα με προϊόντα από τις 
Description:
Ξεκινά από σήμερα Τρίτη 18 Οκτωβρίου η δράση της Διεύθυνσης Λαϊκών Αγορών της Περιφέρειας Αττικής σε συνεργασία με το «Όλοι Μαζί Μπορούμε» και τους παραγωγούς και πωλητές Λαϊκών Αγορών, με στόχο την προσφορά προϊόντων, από τους πάγκους της λαϊκής αγοράς, σε κοινωφελείς φορείς, καθώς και τη μείωση της σπατάλης των τροφίμων που δεν αγοράζονται. Μέσω της συγκεκριμένης πρωτοβουλίας καθιερώνεται σημείο προσφοράς και αγάπης για τον συνάνθρωπο σε κάθε λαϊκή αγορά, όπου καταναλωτές, παραγωγοί και έμποροι θα προσφέρουν στο «καλάθι της αλληλεγγύης» προϊόντα, τα οποία στη συνέχεια θα διατίθενται σε κοινωφελή ιδρύματα που φιλοξενούν ευάλωτες ομάδες. Πρόκειται για μια δράση που εντάσσεται στο πλαίσιο του Συμφώνου Συνεργασίας που υπογράφηκε πρόσφατα μεταξύ της Περιφέρειας Αττικής, του «Όλοι Μαζί Μπορούμε», της Παναττικής Ομοσπονδίας Σωματείων Πωλητών Λαϊκών Αγορών, της Πανελλαδικής Ομοσπονδίας Συλλόγων Παραγωγών Αγροτικών Προϊόντων Λαϊκών Αγορών και της Ομοσπονδίας Επαγγελματιών και Παραγωγών Λαϊκών Αγορών Περιφέρειας Αττικής. Πρόγραμμα Λαϊκών Αγορών Στο πλαίσιο της δράσης, ακολουθεί το πρόγραμμα με τις Λαϊκές Αγορές και τους Φορείς, όπου οι πολίτες μπορούν να προσφέρουν φρέσκα φρούτα και λαχανικά από σήμερα Τρίτη 18 Οκτωβρίου: Κάθε Τρίτη στη Λαϊκή της Πηγάδας (οδός Θεοτόκη) για το Γηροκομείο Πειραιά Κάθε Τρίτη στη Λαϊκή του Γαλατσίου (οδός Καραϊσκάκη) για το Γηροκομείο Αθηνών Κάθε Τετάρτη στη Λαϊκή του Αγίου Παύλου (οδός Ψαρών) για την Κιβωτό του Κόσμου Κάθε Τετάρτη στη Λαϊκή της Πλατεία Αμερικής (οδός Φυλής) για το Άσυλο Ανιάτων Κάθε Παρασκευή στη Λαϊκή της Βάρης, στην Ανατολική Πλευρά της Παραλίας για τα Παιδικά Χωριά SOS Κάθε Παρασκευή στη Λαϊκή των Βριλησσίων (οδός Αναλήψεως) για το Ίδρυμα Χατζηκώνστα Κάθε Παρασκευή στη Λαϊκή της Καλλιθέας (οδός Αριστείδου) για τον Ιερό Ναό Αγίας Φωτεινής Ιλισσού Κάθε Σάββατο στη Λαϊκή της Καλλίπολης (οδός Χατζηκυριάκου Μαρίας) για το Χατζηκυριάκειο Ίδρυμα Αναφερόμενος στη δράση ο περιφερειάρχης Αττικής Γιώργος Πατούλης επισημαίνει μεταξύ άλλων: «Με αίσθημα αλληλεγγύης προς τον συνάνθρωπο, προχωρούμε σε ακόμα μια δράση προσφοράς. Πρόκειται για μια πρωτοβουλία, η οποία πραγματοποιείται στο πλαίσιο του Μνημονίου Συνεργασίας που υπογράψαμε ως Περιφέρεια με τους τρεις προέδρους των Ομοσπονδιών των εμπόρων, τους παραγωγούς των λαϊκών αγορών αλλά και με το «Όλοι Μαζί Μπορούμε». Θέλω να ευχαριστήσω θερμά για τη συνεργασία τον πρόεδρο του «Όλοι Μαζί Μπορούμε» Γ. Σπανολιό, τους προέδρους των Ομοσπονδιών Επαγγελματιών και Πωλητών Λαϊκών Αγορών Δ. Μουλιάτο και Π. Μόσχο, τον διευθυντή Λαϊκών Αγορών της Περιφέρειας Χ. Πασβαντίδη αλλά και τον εντεταλμένο περιφερειακό σύμβουλο Λαϊκών Αγορών Σ. Μελά. Μέσα από τη δράση αυτή, κάθε μέρα θα συγκεντρώνονται ποιοτικά προϊόντα σε διακριτό χώρο και θα διατίθενται σε κοινωφελείς οργανισμούς. Είμαι βέβαιος ότι όλοι θα ανταποκριθούμε επιβεβαιώνοντας τα μεγάλα αποθέματα κοινωνικής ευαισθησίας που έχει η ελληνική κοινωνία. Η Περιφέρεια Αττικής με συγκεκριμένες πράξεις, προσβλέπει στη δημιουργία πρότυπων Λαϊκών Αγορών στην Αττική, με αναβαθμισμένες και ποιοτικές υπηρεσίες προς τους πολίτες, με κοινωνικό πρόσωπο και περιβαλλοντική ευαισθησία».  
