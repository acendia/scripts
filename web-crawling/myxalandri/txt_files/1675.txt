Title:
Ανακοίνωση Δημ. Συμβουλίου για την εγκληματική επίθεση στο Πάτημα ΙΙ Χαλανδρίου
Description:
Το Δημοτικό Συμβούλιο Χαλανδρίου εκφράζει την οργή του για την αναίτια ένοπλη επίθεση εναντίον του Κ.Κ., μέλους της κοινότητας των Ρομά της περιοχής Πάτημα II. Το θύμα 42 ετών και πατέρας ενός μικρού παιδιού, νοσηλεύεται στο νοσοκομείο σε εξαιρετικά κρίσιμη κατάσταση. Το Δημοτικό Συμβούλιο επισημαίνει ότι τα τελευταία δύο χρόνια έχει σημειωθεί σημαντική βελτίωση στην κατεύθυνση της αρμονικής συνύπαρξης στη γειτονιά χάρη στις προσπάθειες των κατοίκων του τοπικού συλλόγου των Ρομά και της διοίκησης του Δήμου. Επίσης, θα ήταν παράλειψη αν δεν τονιζόταν η ψυχραιμία και ωριμότητα, με τις οποίες η οικογένεια του θύματος αλλά και ολόκληρη η κοινότητα των Ρομά, αντιμετώπισαν την εγκληματική ενέργεια. Η αποτρόπαιη αυτή επίθεση μας θέτει το καθήκον να αντιμετωπίσουμε αποφασιστικά τον ρατσισμό σε όποια μορφή και αν εκδηλώνεται. Το Δημοτικό Συμβούλιο δηλώνει ότι θα συμπαρασταθεί εμπράκτως στην οικογένεια του θύματος και θα υπερασπιστεί την ισότητα, την ισονομία και την αρμονική συμβίωση των κατοίκων της πόλης μας. &amp;nbsp;
