Title:
Ξεχωριστό ρεύμα ανακύκλωσης τηγανέλαιου δημιουργεί ο Δήμος Χαλανδρίου
Description:
Με απόφαση του Δημοτικού Συμβουλίου (αρ. απόφ. 182/2021), στις 8 Δεκεμβρίου 2021, κατόπιν ομόφωνης απόφασης της Επιτροπής Ποιότητας Ζωής, ο Δήμος Χαλανδρίου προχωρά στην εφαρμογή νέου προγράμματος ανακύκλωσης για τη συλλογή, μεταφορά και ενεργειακή αξιοποίηση των χρησιμοποιημένων βρώσιμων λιπών &amp;amp; ελαίων (τηγανελαίων). Το νέο ρεύμα ανακύκλωσης θα υλοποιηθεί μέσω της ανάπτυξης δικτύου ειδικών κάδων συλλογής, με σκοπό την ενεργειακή του αξιοποίηση. Όπως επισημάνθηκε στη σχετική εισήγηση της Διεύθυνσης Διαχείρισης Απορριμμάτων και Ανακύκλωσης, η επιλογή δημιουργίας ρεύματος τηγανέλαιου συνάδει πρωτίστως με το Εθνικό Σχέδιο Διαχείρισης Αποβλήτων (ΕΣΔΑ), που προβλέπει διαλογή στην πηγή, διαχωρισμό δηλαδή διακριτών κατηγοριών απορριμμάτων στο σημείο της παραγωγής τους, με σκοπό την ξεχωριστή συλλογή και ανακύκλωσή/επαναχρησιμοποίησή τους και τη μείωση, στο ελάχιστο, της συνολικής ποσότητας αποβλήτων που διατίθενται για υγειονομική ταφή. Επιπλέον: Επιφέρει σημαντικά περιβαλλοντικά και οικονομικά οφέλη, καθώς απαλλάσσει το περιβάλλον από έναν τεράστιο και επιβαρυντικό όγκο χρήσιμων υλικών. Προστατεύει ως εκ τούτου τον πλανήτη και τη διατροφική αλυσίδα. Τα χρησιμοποιημένα λίπη &amp;amp; έλαια, τα οποία προκύπτουν ως κατάλοιπο της παραγωγικής δραστηριότητας επιχειρήσεων εστίασης, νοσοκομείων, νοικοκυριών κ.λπ., είναι αδιάλυτα στο νερό και όταν απορρίπτονται στους υπονόμους δημιουργούν μια επιφανειακή μεμβράνη, καθώς παραμένουν στην κορυφή γιατί έχουν μικρότερη πυκνότητα. Τα στοιχεία δείχνουν ότι ένα λίτρο λαδιού μολύνει 1000 λίτρα νερού και δυσχεραίνει την ανταλλαγή οξυγόνου μεταξύ αέρα και νερού, με αρνητικές συνέπειες για όλα τα είδη ζώων και φυτών που ζουν σε αυτό. Συνδράμει έμμεσα στην παραγωγή βιοντίζελ, το οποίο μπορεί να υποκαταστήσει το ντίζελ ή να χρησιμοποιηθεί σε διάφορες αναλογίες με αυτό, καθώς έχει καλύτερο περιβαλλοντικό αποτύπωμα. Έχει αποδειχθεί ότι 1 λίτρο χρησιμοποιημένου λαδιού παράγει 0,90 λίτρα βιοντίζελ. Συμβάλει, ως συνέπεια των παραπάνω, στην παγκόσμια προσπάθεια που γίνεται για την αντιστροφή των κλιματικών αλλαγών και την προστασία του περιβάλλοντος. Ευαισθητοποιεί τους πολίτες σε θέματα ανακύκλωσης. Επιφέρει ενίσχυση του Δήμου από πιθανά ανταποδοτικά οφέλη. Σίμος Ρούσσος: Διαλογή στην πηγή, ο πιο αποτελεσματικός τρόπος διαχείρισης απορριμμάτων «Ο Δήμος Χαλανδρίου με την πολύτιμη εμπειρία του ευρωπαϊκού προγράμματος Waste4Think για τη διαχείριση των βιοαποβλήτων, έχει γίνει το πιο χειροπιαστό παράδειγμα, ότι η διαλογή στην πηγή είναι ο πιο αποτελεσματικός τρόπος διαχείρισης απορριμμάτων και το πιο φιλικό, προς το περιβάλλον, μέσο δημιουργίας πλούτου από τα απορρίμματα. Με στρατηγική επιλογή, μένουμε προσηλωμένοι σ’ αυτή την κατεύθυνση και κάνουμε ένα βήμα παραπέρα με τη δημιουργία του ξεχωριστού ρεύματος τηγανέλαιου, που έρχεται να προστεθεί στα υπάρχοντα ρεύματα χαρτιού, γυαλιού, και βιοαποβλήτων, που λειτουργούν ήδη στην πόλη μας. »Προσδοκούμε ότι οι πολίτες του Χαλανδρίου που αγκάλιασαν από την πρώτη στιγμή το εγχείρημα του καφέ κάδου, θα στηρίξουν και την ανακύκλωση του τηγανέλαιου, με μοναδικό γνώμονα την προστασία του περιβάλλοντος και της ποιότητας ζωής μας», σχολίασε ο δήμαρχος Χαλανδρίου Σίμος Ρούσσος, με αφορμή την πρόσφατη απόφαση του Δημοτικού Συμβουλίου. «Μας προκαλεί έκπληξη ωστόσο, κατέληξε, το γεγονός ότι ορισμένοι που φιλοδοξούν μάλιστα να διοικήσουν τον Δήμο, δείχνουν να μην κατανοούν τα στοιχειώδη και επιλέγουν να εκτίθενται με ανακοινώσεις μικροπολιτικής σκοπιμότητας».  
