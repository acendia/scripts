Title:
Αντιπροσωπεία της Σλοβακίας στο Παράρτημα Ρομά του Δήμου Χαλανδρίου
Description:
Επίσκεψη εργασίας στο Παράρτημα Ρομά του Δήμου Χαλανδρίου πραγματοποίησε, την Πέμπτη 14 Απριλίου 2022, σλοβακική αντιπροσωπεία με επικεφαλής τον ειδικό απεσταλμένο της Σλοβακικής Δημοκρατίας για τις Κοινότητες των Ρομά κ. Jan Hero, στο πλαίσιο διήμερης επίσκεψης στη χώρα μας. Τη σλοβακική αντιπροσωπεία υποδέχτηκαν ο αντιδήμαρχος Κοινωνικής Πολιτικής και Περιβάλλοντος του Δήμου Χαλανδρίου, κ. Κώστας Ευθυμίου και στελέχη του Παραρτήματος Ρομά. Κατά την ενημέρωση για τις δράσεις του Δήμου που αφορούν στην ένταξη των Ρομά του Χαλανδρίου, τονίστηκε ιδιαίτερα η ολιστική προσέγγιση που ακολουθείται σε όλους τους τομείς, την εκπαίδευση, την υγεία και την απασχόληση, όπως και την ενδυνάμωση της κοινότητας. Στη συνέχεια, η σλοβακική αντιπροσωπεία επισκέφθηκε το 4ο Δημοτικό Σχολείο Χαλανδρίου, όπου φοιτούν παιδιά Ρομά, και συναντήθηκε με τη διευθύντρια της σχολικής μονάδας. Η κ. Μπασιά αναφέρθηκε στο πλούσιο έργο που επιδεικνύει το σχολείο, παρέχοντας στοιχεία για τη φοίτηση των παιδιών Ρομά αλλά και για την προσπάθεια εμπλοκής των γονέων Ρομά στα συλλογικά όργανα του σχολείου, όπως ο Σύλλογος Γονέων και Κηδεμόνων, η Σχολική Επιτροπή κ.λπ. Σημειώνεται ότι στο πλαίσιο της διήμερης επίσκεψης στη χώρα μας, η σλοβακική αντιπροσωπεία βρέθηκε, την Τετάρτη 13 Απριλίου, στη Γενική Γραμματεία Κοινωνικής Αλληλεγγύης και Καταπολέμησης της Φτώχειας ενώ επισκέφθηκε και τον καταυλισμό των Ρομά στον Γέρακα. Στη Γενική Γραμματεία Κοινωνικής Αλληλεγγύης και Καταπολέμησης της Φτώχειας, την αποστολή υποδέχτηκε ο Γενικός Γραμματέας, κ. Γιώργος Σταμάτης, ο οποίος και παρουσίασε τη νέα Εθνική Στρατηγική και τους στόχους που έθεσε η ελληνική Πολιτεία για τη δεκαετία 2021-30, όσον αφορά την κοινωνική ένταξη των Ρομά, ενώ ακολούθησε ανταλλαγή απόψεων πάνω στα κομβικά ζητήματα των Κοινοτήτων Ρομά σε Ελλάδα και Σλοβακία. Στη συνάντησε παραβρέθηκε η πρέσβης της Σλοβακικής Δημοκρατίας στην Ελλάδα κα I. Hricová. Η συνάντηση ανέδειξε τα κοινά προβλήματα και τις προκλήσεις που αντιμετωπίζουν οι δυο χώρες στα πολύπλοκα θέματα της κοινωνικής ένταξης των Ρομά και οδήγησε σε συμφωνία για την ενίσχυση της διμερούς συνεργασίας, στο πλαίσιο των νέων εθνικών στρατηγικών των δύο χωρών για την ισότητα, την ένταξη και τη συμμετοχή των Ρομά.  
