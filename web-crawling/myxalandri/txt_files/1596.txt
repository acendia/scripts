Title:
Αυτοψίες στον σκουπιδότοπο στο Μαρούσι που εκδηλώθηκε πυρκαγιά
Description:
Δύο νέες αυτοψίες διενεργήθηκαν τη Δευτέρα 25 Ιουνίου 2018, από την Περιφέρεια Αττικής στην έκταση όπου εκδηλώθηκε πυρκαγιά την περασμένη Παρασκευή και εδώ και χρόνια λειτουργεί παράνομα ως χώρος αποθήκευσης και μεταφόρτωσης απορριμμάτων και στερεών αποβλήτων καθώς και απόσυρσης οχημάτων του Δήμου Αμαρουσίου. Η πρώτη αυτοψία έγινε νωρίς το πρωί από κλιμάκιο της υπηρεσίας Υγειονομικού Ελέγχου και Περιβαλλοντικής Υγιεινής όπου διαπιστώθηκε ότι η κατάσταση που επικρατεί στον χώρο όχι μόνο δεν βελτιώθηκε αλλά αντίθετα επιδεινώθηκε συγκριτικά με προηγούμενους ελέγχους. Στην έκθεση σημειώνεται χαρακτηριστικά ότι από την απόθεση βιολογικών αποβλήτων, απορριμμάτων οικιακού τύπου και όλων των αδρανών υλικών, σε συνδυασμό με τη βλάστηση που υπάρχει σε όλη την έκταση, δημιουργούνται εστίες ανάπτυξης τρωκτικών και εντόμων υγειονομικής σημασίας με αποτέλεσμα να διαμορφώνονται δυσμενείς καταστάσεις σε βάρος της υγείας των περιοίκων, της δημόσιας υγείας και του περιβάλλοντος γενικότερα. Η δεύτερη αυτοψία πραγματοποιήθηκε το μεσημέρι από κλιμάκιο της Υπηρεσίας Περιβάλλοντος και Κλιματικής Αλλαγής όπου διαπιστώθηκε εκ νέου η ανυπαρξία μέτρων προστασίας του περιβάλλοντος, όπως σύστημα διευθέτησης ομβρίων και σύστημα συλλογής και επεξεργασίας υγρών αποβλήτων, ενώ δεν επιδείχθηκε έγκριση περιβαλλοντικών όρων ή υπαγωγή σε πρότυπες περιβαλλοντικές δεσμεύσεις όπως απαιτείται από το θεσμικό πλαίσιο για εγκαταστάσεις όπου εκτελούνται εργασίες μεταφόρτωσης και προσωρινής αποθήκευσης στερεών αποβλήτων. Τα ευρήματα που καταγράφηκαν μετά την πυρκαγιά και στους δύο ελέγχους, μεταξύ άλλων, είναι: βιολογικά απόβλητα κήπων - πάρκων, μαζί με σακούλες απορριμμάτων οικιακού τύπου, μεγάλες ποσότητες από μπάζα οικοδομών (τούβλα, οικοδομικά στοιχεία κ.λπ.), άδεια βαρέλια - δοχεία από ορυκτέλαια που χρησιμοποιούνταν για συμπλήρωση λιπαντικών ελαίων στα οχήματα, τρία presscontainerμε άγνωστο περιεχόμενο από όπου υπήρχε διαρροή υγρών αποβλήτων στο έδαφος με δυσοσμία, συγκεντρωμένα λάστιχα αυτοκινήτων, πλαστικές γλάστρες, βαρέλια, παλιά σίδερα, παλιά αντικείμενα, μοκέτες και μεγάλοι μεταλλικοί κάδοι για μπάζα, μεταλλική χοάνη γεμάτη με απορρίμματα οικιακού τύπου, κάτω από την οποία υπήρχε presscontainer, εγκατάσταση, η οποία χρησιμοποιείται για μεταφόρτωση απορριμμάτων, διάσπαρτα σταθμευμένα αυτοκίνητα και εξοπλισμός του Δήμου (απορριμματοφόρα, σκαπτικά μηχανήματα, μπουλντόζες κ.λπ.), εγκαταλειμμένα δημοτικά λεωφορεία, φορτηγά, επιβατικά αυτοκίνητα και δίκυκλα μηχανάκια. Στις εκθέσεις επισημαίνεται, επίσης, ότι «στον χώρο, αλλά και στην ευρύτερη περιοχή υπήρχε ακόμη έντονη δυσοσμία από την πυρκαγιά της Παρασκευής, η οποία έφτανε έως τη συμβολή των οδών Σωρού και Μεσογείων, όπου λειτουργεί μεγάλη εγκατάσταση ιδιωτικού σχολείου». &amp;nbsp;
