Title:
Η Ένωση Γονέων Χαλανδρίου για τα κτηριακά προβλήματα στο 3ο Γυμνάσιο
Description:
Ανακοίνωση της Ένωσης Συλλόγων Γονέων Μαθητών Χαλανδρίου αναφορικά με τα κτηριακά προβλήματα του 3ου Γυμνασίου Χαλανδρίου: Με αφορμή το διάβημα του Συλλόγου Γονέων του 3ου Γυμνασίου Χαλανδρίου προς τον Δήμο και την ΚΤΥΠ σχετικά με την ανάγκη αμέσου τεχνικού ελέγχου του Σχολείου εξαιτίας των ρωγμών που έχουν εμφανιστεί σ’ αυτό και τη συνακόλουθη εύλογη ανησυχία που προκαλείται για την ασφάλεια μαθητών και εκπαιδευτικών, διάβημα που έλαβε και μεγάλη δημοσιότητα, επαναλαμβάνουμε την πάγια και πολλαπλά διατυπωμένη θέση της Ένωσης ότι είναι απαραίτητο όλα τα Σχολεία μας να ελέγχονται τακτικά, τουλάχιστον μια φορά το χρόνο, και ενδελεχώς από την άποψη της αρτιότητας και της ασφάλειάς τους από αρμόδιο τεχνικό προσωπικό, με μέριμνα του Δήμου, ο οποίος ούτως ή άλλως φέρει και την πλήρη ευθύνη γι’ αυτά. Ή Ένωση, εδώ και πολλά χρόνια, με διαβήματα, με παραστάσεις, με προτάσεις, ακόμη και με έρευνες, δεν έχει πάψει να αναδεικνύει συνολικά και σφαιρικά και να διεκδικεί την επίλυση του προβλήματος της σχολικής στέγης στο Χαλάνδρι, όπως την ανέγερση του 17ου Δημοτικού Σχολείου και του 6ου Λυκείου στο Πάτημα, την οριστική λύση στη στέγαση των Επαγγελματικών Λυκείων, το πρόβλημα με τα κτήρια των Νηπιαγωγείων, πρόβλημα που οξύνθηκε με την καθιέρωση της υποχρεωτικής διετούς προσχολικής αγωγής. Προβλήματα που διαιωνίζονται εξαιτίας της συστηματικής υποχρηματοδότησης της Παιδείας, προβλήματα που δεν επιλύονται με την ενσωμάτωση του ΟΣΚ στην υποστελεχωμένη ΚΤΥΠ ή με τη μεταφορά των σχετικών αρμοδιοτήτων στην Τοπική Αυτοδιοίκηση χωρίς παράλληλη αύξηση των πόρων. Συμμεριζόμαστε την ανησυχία της σχολικής κοινότητας του 3ου Γυμνασίου Χαλανδρίου και συντασσόμαστε με το αυτονόητο αίτημα του Συλλόγου Γονέων να γίνει αυτοψία στο σχολείο από αρμόδιους τεχνικούς και να βεβαιωθεί εγγράφως η ασφάλεια του κτηρίου. Απαιτούμε και συνεχίζουμε να διεκδικούμε σύγχρονα και ασφαλή σχολικά κτήρια με σύγχρονες υποδομές και εξοπλισμό που να ανταποκρίνονται στις σημερινές μορφωτικές και παιδαγωγικές ανάγκες και στην ολόπλευρη ψυχοσωματική ανάπτυξη των παιδιών μας. Το Δ.Σ. της Ένωσης Συλλόγων Γονέων Μαθητών του Δήμου Χαλανδρίου   Σχετικά άρθρα: Ο Γ. Θωμάς για τα κτηριακά προβλήματα του 3ου Γυμνασίου και 3ου Λυκείου Χαλανδρίου Αγωνία γονέων και μαθητών για το κτηριακό πρόβλημα στο 3ο Γυμνάσιο Χαλανδρίου  
