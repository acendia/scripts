Title:
Ολοκληρώθηκε το πρόγραμμα οδικής ασφάλειας της Περιφέρειας σε σχολεία της Αττικής
Description:
Με μεγάλη επιτυχία ολοκληρώθηκε το βιωματικό πρόγραμμα οδικής ασφάλειας «Κάντο Σωστά-Μπορείς» που υλοποίησε η Περιφέρεια Αττικής σε 25 σχολικές μονάδες της Αττικής σε συνεργασία με το Ινστιτούτο Οδικής Ασφάλειας (ΙΟΑΣ) «Πάνος Μυλωνάς» και τις οικείες Δημοτικές Αρχές. Ειδικότερα το παρακολούθησαν 3.290 μαθητές και μαθήτριες, καθώς και 240 καθηγητές, γονείς και αιρετοί της αυτοδιοίκησης. Ενδεικτικό της επιτυχίας του προγράμματος είναι τα σχόλια της ίδιας της εκπαιδευτικής κοινότητας, όπως αυτά αποτυπώθηκαν στα ερωτηματολόγια αξιολόγησης: «Ό,τι πιο χρήσιμο έχει κάνει φέτος το σχολείο μας. Στην κυριολεξία σώζει ζωές!», «Πολύτιμο πρόγραμμα. Με βοήθησε να αντιληφθώ πιθανούς κινδύνους που δεν ήξερα», «Είμαι σίγουρη ότι βοήθησε πολλούς να συνειδητοποιήσουν, κυρίως τις συνέπειες, που ίσως δεν είχαν φανταστεί ή να βιώσουν καταστάσεις. Επίσης...θα φοράω ζώνη στο πίσω κάθισμα», «Έδωσε τροφή για σκέψη και ανάγκασε όλους να αναθεωρήσουν όσα γνώριζαν», «Μακάρι να υπήρχε η δυνατότητα να γινόταν κάθε χρόνο σε όλα τα σχολεία», είναι μερικά από αυτά. Ιδιαίτερα ικανοποιημένος με την υπευθυνότητα που επέδειξαν οι μαθητές και οι μαθήτριες καθ’ όλη τη διάρκεια της τρίωρης βιωματικής εκπαίδευσης, δήλωσε ο περιφερειάρχης Αττικής, Γ. Πατούλης, σημειώνοντας: «Πρόθεσή μας είναι το πρόγραμμα να συνεχιστεί και σε άλλες σχολικές μονάδες της Αττικής. Πιστεύω πως η κυκλοφοριακή αγωγή και η οδική ασφάλεια πρέπει να διδάσκονται υποχρεωτικά, και ως αυτοτελές μάθημα, στα δημοτικά, τα γυμνάσια και τα Λύκεια, καθώς ο φόρος αίματος στους ελληνικούς δρόμους, εξακολουθεί δυστυχώς να είναι πολύ υψηλός. Αποτελεί βαθιά μου πεποίθηση πως η πρόληψη και η ενημέρωση σώζουν ζωές. Εμείς θα συνεχίσουμε και με άλλες δράσεις την προσπάθεια να προστατεύσουμε την ανθρώπινη ζωή από τους κινδύνους που ελλοχεύουν στη γειτονιά και στην πόλη. Είτε είμαστε πεζοί, ποδηλάτες, οδηγοί, επιβάτες, συνεπιβάτες. Θέλω να ευχαριστήσω όλους όσοι συνέδραμαν στην επιτυχία του εγχειρήματος, αντιπεριφερειάρχες, περιφερειακούς συμβούλους, δημάρχους, αντιδημάρχους, καθηγητές, γονείς και κηδεμόνες. Πρωτίστως να συγχαρώ την εξαίρετη πρόεδρο του ΙΟΑΣ, Β. Δανέλλη-Μυλωνά που μαζί με τα έμπειρα στελέχη του Ινστιτούτου μερίμνησαν ώστε τα παιδιά μας να μάθουν τους βασικούς κανόνες οδικής ασφάλειας που πρέπει να τηρούνται χωρίς εφησυχασμούς και υπερβάσεις. Τους μίλησαν με τη δική τους γλώσσα γιατί αλκοόλ και οδήγηση δεν πάνε μαζί. Γιατί πρέπει όλοι να φοράμε ζώνες ασφαλείας ακόμα και εάν καθόμαστε στις πίσω θέσεις. Γιατί πρέπει να κρατάμε αποστάσεις ασφαλείας και να κοιτάζουμε το δρόμο και όχι την οθόνη του κινητού. Γιατί η οδήγηση πρέπει να γίνεται με περίσκεψη και χωρίς μεγάλες ταχύτητες». Από την πλευρά του ο αντιπεριφερειάρχης Μεταφορών, Βασίλης Γιαννακόπουλος, σημείωσε πως ενδεικτική της επιτυχίας της δράσης είναι και η ραγδαία αύξηση των αιτημάτων που κατακλύζουν την Περιφερειακή Αρχή. «Από σχολείο σε σχολείο μεταδίδονταν αυθημερόν οι γνώσεις και οι εμπειρίες που αποκτούσαν οι μαθητές και οι μαθήτριες, ιδιαίτερα συμμετέχοντας σε βιωματικές δραστηριότητες με τη χρήση προσομοιωτών μέθης, ανατροπής και πρόσκρουσης οχήματος. Από την ημέρα που ξεκίνησε το πρόγραμμα έως σήμερα οι αιτήσεις από Γυμνάσια και Λύκεια έχουν ξεπεράσεις τις 100, ενώ έντονο ενδιαφέρον έχει εκδηλωθεί για τη διοργάνωση αντίστοιχου προγράμματος και σε δημοτικά σχολεία». Επιπλέον, σημείωσε πως «το αρμόδιο Υπουργείο πρέπει να ενσωματώσει διαδραστικές ερωτήσεις-video κατά την θεωρητική εξέταση των υποψηφίων οδηγών ώστε να αποτρέπονται φαινόμενα έξωθεν υποβοήθησης υποψηφίων (με τη χρήση ψείρας, μικροκαμερών κ.α.) και το εγχειρίδιο εξέτασης να γίνει απλό και κατανοητό, να εστιάζει σε ζητήματα που ελέγχουν την ικανότητα οδήγησης - συμπεριφοράς και γνώσης του ΚΟΚ και να εκδίδεται σε αρκετές γλώσσες». Ακολουθεί ο πίνακας με τα σχολεία όπου έγινε η δράση: Ημερομηνία Δράσης Σχολική Μονάδα / Δήμος Μαθητές/ Μαθήτριες Καθηγητές/ Γονείς/    Αιρετοί ΟΤΑ 8/11/2022 1ο Λύκειο Αγίας Παρασκευής 105 15 9/11/2022 2ο Λύκειο Αγίας Βαρβάρας 150 15 10/11/2022 3ο Λύκειο Γαλατσίου 170 12 11/11/2022 2ο ΓΕΛ Χαλανδρίου 145 12 14/11/2022 2ο ΕΠΑΛ Αμαρουσίου 100 15 15/11/2022 1ο Λύκειο Ταύρου 165 10 16/11/2022 2ο ΕΠΑΛ Αχαρνών 90 15 18/11/2022 1ο Λύκειο Βριλησσίων 100 10 18/11/2022 4ο ΓΕΛ Πετρούπολης 105 10 29/11/2022 Δημοσθένειο Λύκειο Παιανίας 100 15 29/11/2022 1o Γυμνάσιο Καματερού 210 10 2/12/2022 6ο Λύκειο Ιλίου 120 6 2/12/2022 4ο Γυμνάσιο Ιλίου 42 6 5/12/2022 Πρότυπο Λύκειο Βαρβακείου Σχολής 180 10 6/12/2022 1o ΓΕΛ Ηρακλείου 240 10 7/12/2022 12ο Γυμνάσιο Περιστερίου 140 12 8/12/2022 4ο Λύκειο Νέας Σμύρνης 130 8 9/12/2022 Γυμνάσιο Μεσαγρού Αίγινας 52 4 12/12/2022 ΓΕΛ Βουλιαγμένης 200 8 13/12/2022 4ο ΕΠΑΛ Πειραιά 190 10 14/12/2022 1ο ΓΕΛ Καισαριανής 140 6 14/12/2022 1ο Λύκειο Μεταμόρφωσης 125 5 14/12/2022 4ο Γυμνάσιο Μεταμόρφωσης 76 5 16/12/2022 1ο ΓΕΛ Σαλαμίνας 85 4 19/12/2022 1ο Γυμνάσιο Αγ. Παρασκευής 130 7 Σύνολο   3290 240 Ενδεικτικά σχόλια μαθητών, εκπαιδευτικών και γονέων που αποτυπώθηκαν στα ερωτηματολόγια αξιολόγησης της δράσης: Μαθητές/Μαθήτριες: Υπέροχη εμπειρία, ελπίζω όλοι μας να γίνουμε πιο συνειδητοποιημένοι από τους προηγούμενους. Με βοήθησε να αντιληφθώ πιθανούς κινδύνους που δεν ήξερα. Είμαι σίγουρη ότι βοήθησε πολλούς να συνειδητοποιήσουν, κυρίως συνέπειες, που ίσως δεν είχαν φανταστεί ή να βιώσουν καταστάσεις μέσα από το πρακτικό κομμάτι. Επίσης...θα φοράω ζώνη στο πίσω κάθισμα!! Εξαιρετικοί άνθρωποι, πρόγραμμα με νόημα και σημαντικό περιεχόμενο! Ευχαριστούμε πολύ! Πολύ ενδιαφέρουσα παρουσίαση, με το βιωματικό κομμάτι να σε κάνει να κατανοήσεις την σημασία του θέματος σε βαθμό που δεν είναι εύκολο να τον φανταστείς. Με ενημέρωσε πάρα πολύ και θα κάνω συζήτηση με τους γονείς μου πάνω στο θέμα αυτό. Με βοήθησε αρκετά να κατανοήσω τη σημασία ασφαλούς οδήγησης, να σκέφτομαι τη ζωή μου καθώς οδηγώ, τους γονείς μου, τους άλλους και να προσέχω περισσότερο στο δρόμο. Ελπίζω να έχουν όλοι αυτή την εμπειρία! Ευγενικοί και πολύ καλοί στη δουλειά σας! Μας βοηθήσατε πάρα πολύ! Πολύ καλή και χρήσιμη εκπαίδευση. Με τις γνώσεις που πιστεύω αποκτήσαμε θα γίνουμε όλοι καλύτεροι οδηγοί. Νιώθω πολύ τυχερή που βίωσα αυτή τη διαδικασία.   Εκπαιδευτικοί/Γονείς: Θεωρώ πως ήταν μια ενδιαφέρουσα και διδακτική εμπειρία για τους μαθητές. Εξαιρετική δράση, μελετημένη, πολύ καλά οργανωμένη στην παρουσίαση και κυρίως στη βιωματική της απόδοση. Πρόκειται για ένα πρόγραμμα ΠΟΛΥΤΙΜΟ! Μακάρι να υπήρχε η δυνατότητα να γινόταν ΚΑΘΕ ΧΡΟΝΟ σε ΟΛΑ τα σχολεία. Το πρόγραμμα αυτό έδωσε την ευκαιρία σε όλους μας να σκεφτούμε περισσότερο τι δε θα πρέπει να κάνουμε την επόμενη φορά. Η ευαισθητοποίηση των μαθητών με τρόπο απλό, σαφή και άμεσο στα θέματα οδικής ασφάλειας. Πολύ καλή επίσης ήταν η επικοινωνία του εκπαιδευτή με τους μαθητές. Πλήρες και οργανωμένο πρόγραμμα, καλά προσαρμοσμένο στην ηλικία κλπ. των μαθητών μας. Ό, τι πιο χρήσιμο έχει κάνει φέτος το σχολείο μας. Στην κυριολεξία σώζει ζωές! Η ευαισθητοποίηση, η πληροφόρηση των μαθητών για τους κινδύνους. Η βιωματική μάθηση ήταν ο καλύτερος τρόπος να γνωρίσουν τα παιδιά ότι η ζώνη σώζει ζωές και είναι απαραίτητη, όχι απλά ένα κομμάτι του αυτοκινήτου. Οι αλήθειες που ειπώθηκαν καθώς και ο τρόπος που μεταδόθηκαν. Επίσης, το διαδραστικό κομμάτι (θετικό). Τα παιδιά και οι μεγάλοι ενθουσιάστηκαν με όλη την εμπειρία. Ευαισθητοποίηση των μαθητών και των εκπαιδευτών κέντρισε το ενδιαφέρον. Έδωσε τροφή για σκέψη και ανάγκασε όλους να αναθεωρήσουν όσα γνώριζαν.  
