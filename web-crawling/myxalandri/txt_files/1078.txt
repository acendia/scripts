Title:
Δήμος Χαλανδρίου: «Η κ. Αγαπητού καταφεύγει σε λασπολογίες για το έργο ομβρίων που ελέγχθηκε εξονυχιστικά»
Description:
Με αφορμή την ανακοίνωση της δημοτικής παράταξης «Χαλάνδρι σε Δράση» για το έργο ομβρίων, ο Δήμος Χαλανδρίου εξέδωσε το ακόλουθο Δελτίο Τύπου: Θα περιμέναμε από τη νέα επικεφαλής της παράταξης «Χαλάνδρι σε Δράση» και υποψήφια δήμαρχο Χαλανδρίου κ. Κρίστη Αγαπητού να πάρει αποστάσεις από τις πρακτικές της στείρας αντιπολίτευσης, της διασποράς ψευδών ειδήσεων και των προσωπικών επιθέσεων, που οδήγησαν τον προκάτοχό της στο εκλογικό αποτέλεσμα του 2019. Φαίνεται όμως ότι, απουσία αυτοδιοικητικής πρότασης, έχει επιλέξει την ίδια παρωχημένη στρατηγική και φρασεολογία. Πώς αλλιώς να εξηγήσουμε ότι: Έξι (6) ολόκληρα χρόνια μετά από τη δημοπράτηση του έργου ομβρίων των 4,5 χλμ. σε Τούφα, Κεντρικό Χαλάνδρι, Κάτω Χαλάνδρι και Αγ. Βαρβάρα, επανέρχεται με τους ίδιους ατεκμηρίωτους ισχυρισμούς και τη λασπολογία, όταν γνωρίζει ότι το έργο ελέγχθηκε εξονυχιστικά από πέντε (5) ελεγκτικούς μηχανισμούς, την Περιφέρεια Αττικής, την Αποκεντρωμένη Διοίκηση, το Ελεγκτικό Συνέδριο, το Υπουργείο Εσωτερικών και το Ταμείο Παρακαταθηκών &amp;amp; Δανείων. Ολοκληρώθηκε δε και εξοφλήθηκε κανονικά και τα οφέλη του τα απολαμβάνουν πλέον όλοι οι Χαλανδραίοι πολίτες. Είναι άραγε τυχαίο το γεγονός ότι με ύψος βροχής 57 mm στο Χαλάνδρι στις 26 Ιανουαρίου 2023, σύμφωνα με τα στοιχεία του Εθνικού Αστεροσκοπείου, που σημαίνει 57 τόνοι νερού ανά στρέμμα, δεν καταγράφηκαν πλημμυρικά φαινόμενα στην πόλη μας; https://www.youtube.com/watch?v=o10qDD6fZzA Προφανώς, η κ. Αγαπητού, δεν «συγχωρεί» τη διοίκηση του Δήμου επειδή επέλεξε να υπάρξει γραπτή δικαιολόγηση του κάθε εργολάβου για το ποσοστό έκπτωσης που είχε δώσει για το έργο, όπως προβλέπεται άλλωστε από τον νόμο 4412 των δημοσίων συμβάσεων (αρ.88). Όποιος εργολήπτης δεν τεκμηρίωσε την έκπτωση που έδωσε, βγήκε εκτός διαδικασίας. Είναι χαρακτηριστικό ότι ο 1ος μάλιστα σε έκπτωση (70%!) δεν συμμετείχε καν στην διαδικασία, ώστε να διεκδικήσει το έργο. Καλό θα ήταν η κ. Αγαπητού και η παράταξή της να συνειδητοποιήσουν επιτέλους ότι ΔΕΝ είμαστε όλοι ίδιοι. ΔΕΝ αντιμετωπίζουμε όλοι χατιρικά τους εργολήπτες και τις ιδιωτικές εταιρίες! Αβεβαίωτα και ανείσπρακτα έσοδα του Δήμου, ύψους εκατομμυρίων ευρώ, άφησε η ίδια, ως αντιδήμαρχος Οικονομικών τότε, και η παράταξή της. Υ.Σ.: Ας σταματήσει επιτέλους η παράταξη «Χαλάνδρι σε Δράση» να επικαλείται της χρήση του μηχανήματος trencher. Ο υπολογισμός του χρόνου εκτέλεσης του έργου και του κόστους του ΔΕΝ έγινε με βάση το μηχάνημα trencher -και όχι tracer όπως πάλι λαθεμένα αναφέρεται και στη νέα ανακοίνωση- αλλά με βάση την ποιότητα και την ποσότητα του συνολικού ιδιόκτητου εξοπλισμού που είχε ο ανάδοχος. Αυτό βαθμολογήθηκε και αυτό αξιολογήθηκε από την επιτροπή διαγωνισμού.
