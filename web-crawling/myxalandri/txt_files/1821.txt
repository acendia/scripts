Title:
Εγκρίθηκε από το ΣΥΠΟΘΑ η Πολεοδομική Μελέτη για το “Πεύκο Πολίτη”
Description:
Το «πράσινο φως» από το Συμβούλιο Πολεοδομικών Θεμάτων και Αμφισβητήσεων (ΣΥΠΟΠΑ) πήρε η πολεοδομική μελέτη των περιοχών Ζώνη Δουκίσσης Πλακεντίας - Πεύκο Πολίτη, στη συνεδρίαση της 21ης Φεβρουαρίου 2022. Με την έγκριση από το ΣΥΠΟΘΑ έγινε ένα σημαντικό βήμα για την ένταξη της πολύπαθης περιοχής στο Σχέδιο Πόλης, 51 χρόνια μετά το Προεδρικό Διάταγμα που άφησε την περιοχή εκτός Σχεδίου, και τέσσερα χρόνια, από τις 15 Φεβρουαρίου 2018, όταν ο Δήμος Χαλανδρίου ολοκλήρωσε την Πολεοδομική Μελέτη της περιοχής και την κατέθεσε προς έγκριση στη δ/νση Περιβάλλοντος και Χωρικού Σχεδιασμού της Περιφέρειας Αττικής. Η εγκεκριμένη Πολεοδομική Μελέτη θα ακολουθήσει τον δρόμο της προβλεπόμενης διαδικασίας, καθώς θα πρέπει να λάβει έγκριση από το υπουργείο Ενέργειας και Περιβάλλοντος και να εγκριθεί ως προς τη νομιμότητα της από το ΣτΕ, προκειμένου να πάρει τη μορφή Προεδρικού Διατάγματος. Ο Δήμος Χαλανδρίου θα προχωρήσει στη συνέχεια στις διαδοχικές αναρτήσεις της Πράξης Εφαρμογής και όταν ολοκληρωθεί και αυτή η διαδικασία, με Προεδρικό Διάταγμα η περιοχή θα ενταχθεί στο Σχέδιο Πόλης. Η εμπεριστατωμένη Πολεοδομική Μελέτη προβλέπει τη δημιουργία μιας γειτονιάς υπόδειγμα, που εκτός από εύκολη πρόσβαση στο ΜΕΤΡΟ, θα διαθέτει μεγάλους δημόσιους κοινόχρηστους χώρους πρασίνου και αναψυχής, πεζόδρομους και ποδηλατόδρομους, αθλητικές εγκαταστάσεις, σχολεία και παιδικούς σταθμούς. Σίμος Ρούσσος: «Δικαίωση της πολυετούς προσπάθειάς μας η απόφαση του ΣΥΠΟΘΑ» «Με ικανοποίηση υποδεχόμαστε την έγκριση από το ΣΥΠΟΘΑ της Πολεοδομικής Μελέτης, που δικαιώνει πλήρως τις επίμονες και επίπονες προσπάθειες της σημερινής διοίκησης του Δήμου Χαλανδρίου, για την ολοκλήρωση της Πολεοδομικής Μελέτης της εκτός Σχεδίου περιοχής, προσπάθειες οι οποίες ξεκίνησαν το 2015, όταν άνοιξε ο δρόμος για τη σύνταξη της Πολεοδομικής Μελέτης, με την πρόταση που εισηγηθήκαμε στο Δημοτικό Συμβούλιο για κατάργηση της Λ. Ελευθέρας Πεντέλης, η οποία συνάντησε καταρχήν την οργισμένη αντίδραση πολλών δημοτικών παρατάξεων. Η κατάργηση όμως της Ελευθέρας Πεντέλης ήταν το πρώτο και πολύ ουσιαστικό βήμα στη διαδικασία, μιας και προοριζόταν να γίνει ένα οδικός άξονας πλάτους 40-90 μέτρων (ανάλογα με την πρόταση που υιοθετούσε κάθε διοίκηση), ο οποίος θα διχοτομούσε την πόλη, θα λειτουργούσε ως εκτροπή της Λεωφόρου Μεσογείων μέσα στο Χαλάνδρι και θα δημιουργούσε υποχρεώσεις για αποζημιώσεις 27 στρεμμάτων (!) Μετά από 51 χρόνια ατελέσφορων προσπαθειών, ολοκληρώνεται επιτέλους το πρώτο στάδιο για την οριστική ένταξη της περιοχής. Προσδοκούμε στην οριστική λύση μιας εκκρεμότητας μισού αιώνα, που οδήγησε στην ύπαρξη μιας παραγκούπολης στην καρδιά του Χαλανδρίου και στέρησε από χιλιάδες πολίτες τις ιδιοκτησίες τους στην περιοχή». »Η διαδικασία που ακολουθεί την έγκριση της μελέτης είναι επίσης χρονοβόρα, ελπίζουμε όμως ότι η Πολιτεία θα τηρήσει ένα σφιχτό χρονοδιάγραμμα, αναγνωρίζοντας ότι μετά από μισό αιώνα η υπομονή των πολιτών του Χαλανδρίου έχει εξαντληθεί. Ως διοίκηση, μπορούμε να δεσμευτούμε ότι θα κινήσουμε τάχιστα τις διαδικασίες που άπτονται της αρμοδιότητάς μας, τις αναρτήσεις δλδ της Πράξης Εφαρμογής, εφόσον η Πολεοδομική Μελέτη θα έχει γίνει Προεδρικό Διάταγμα». »Ευχαριστώ τους ειδικούς μελετητές και τους μηχανικούς της Τεχνικής Υπηρεσίας του Δήμου που συνέβαλαν στην ολοκλήρωση της μελέτης, το Δημοτικό Συμβούλιο της πόλης που υπερψήφισε ομόφωνα, στην τελευταία φάση τουλάχιστον, τις εισηγήσεις μας για το θέμα, και όλους όσοι στήριξαν το δίκαιο αίτημα του Δήμου να προωθηθεί χωρίς καθυστερήσεις η μελέτη στο ΣΥΠΟΘΑ», υπογράμμισε ο δήμαρχος Χαλανδρίου Σίμος Ρούσσος. Ιστορία …γραφειοκρατικού παραλογισμού Η πολεοδόμηση της περιοχής «Πεύκο Πολίτη» έχει περάσει από τα 40 κύματα της γραφειοκρατίας του ελληνικού κράτους, που έφτασε μέχρι του σημείου να απαιτεί από τον Δήμο Χαλανδρίου να κατασκευάσει παράδρομους σε πολεοδομημένη περιοχή, δίπλα στη Δουκίσσης Πλακεντίας! Το σενάριο προέβλεπε να απαλλοτριωθούν περίπου 27.000 τ.μ. με υπολογιζόμενο κόστος περίπου 15 εκατ. ευρώ (!) και να απομακρυνθούν από τα σπίτια τους σχεδόν 30 οικογένειες. Η μακρά ιστορία πολεοδόμησης της περιοχής «Πεύκο Πολίτη» ξεκινά το 1971. 1971 – Το Προεδρικό Διάταγμα, αλλά και οι συνακόλουθες αναθεωρήσεις του, δεν εντάσσουν την περιοχή «Πεύκο Πολίτη» στο Σχέδιο Πόλης του Χαλανδρίου.  1987 – Ξεκινά ο μαραθώνιος σύνταξης της σχετικής Πολεοδομικής Μελέτης, η οποία όλα τα προηγούμενα χρόνια «σκόνταφτε» στο γεγονός ότι το Π.Δ. του ‘71 όριζε ως προαπαιτούμενο, τον σχεδιασμό της Λ. Ελευθέρας Πεντέλης, που θα συνέδεε τη Λ. Μεσογείων με την οδό Δ. Πλακεντίας. Σενάριο ανέφικτο δεδομένου ότι ο Δήμος ΔΕΝ είχε αρμοδιότητα να υλοποιήσει τον συγκεκριμένο άξονα.  2018 – Η σημερινή διοίκηση του Δήμου Χαλανδρίου καταφέρνει τελικά να ολοκληρώσει την Πολεοδομική Μελέτη, δρομολογώντας μετά από επίπονες προσπάθειες την κατάργηση της Λ. Ελευθέρας Πεντέλης», με την απόφαση 277/2015 του Δημοτικού Συμβουλίου.  2019 – Το ΣΥΠΟΘΑ δεν λαμβάνει απόφαση για την Πολεοδομική Μελέτη, κρίνοντας, μετά από εισήγηση της επικεφαλής της δ/νσης Περιβάλλοντος και Πολεοδομικού Σχεδιασμού, ότι έπρεπε να προηγηθεί γνωμοδότηση της Δ/νσης Οδικών Υποδομών (Δ.Ο.Υ.) του υπουργείου Υποδομών επί των οδικών αξόνων που συμπεριλαμβάνονται στην περιοχή μελέτης.  2019 (26 Ιουλίου) – Η Διεύθυνση Οδικών Υποδομών ζητά ουσιαστικά τον επανασχεδιασμό της Πολεοδομικής Μελέτης, προτείνοντας στο Δήμο την κατασκευή παράδρομων, οι οποίοι δεν προβλέπονται από καμία μελέτη. Για την υλοποίησή τους ο Δήμος θα έπρεπε να απαλλοτριώσει περίπου συνολικά 27.000 τ.μ. (χωρίς να υπολογίζονται τα κτίσματα) επιπλέον των προβλεπόμενων από τη μελέτη και να απομακρύνει από τα σπίτια τους σχεδόν 30 οικογένειες. Το κόστος των αποζημιώσεων εκτιμάται ότι θα ήταν της τάξης των 15 εκ. ευρώ!  2020 – Μετά τις έντονες δημόσιες  διαμαρτυρίες του Δήμου, ο περιφερειάρχης κ. Γ. Πατούλης συγκαλεί τηλεδιάσκεψη όπου συναποφασίζεται οδικός χάρτης για την άρση του αδιεξόδου.  2021 – Εγκρίνεται το νέο Γενικό Πολεοδομικό Σχέδιο της πόλης. Κατόπιν νέας απαίτησης της Περιφέρειας, ο Δήμος προχωρά σε νέα ανάρτηση της Μελέτης και την καταθέτει εκ νέου, παίρνοντας υπόψη κάθε υπόδειξη της Περιφέρειας, προκειμένου να επιλυθεί το ζήτημα.  2021 (Αύγουστος) – Η μελέτη κατατίθεται εκ νέου στη δ/νση Περιβάλλοντος και Πολεοδομικού Σχεδιασμού της Περιφέρειας Αττικής, η οποία, μετά από έξι μήνες, προωθεί, με θετική εισήγηση, τη μελέτη για έγκριση από το ΣΥΠΟΘΑ.  2022 (Φεβρουάριος) – Η Πολεοδομική Μελέτη εγκρίνεται από το ΣΥΠΟΘΑ.  
