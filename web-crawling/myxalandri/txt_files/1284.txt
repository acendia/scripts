Title:
Το σύνθημα «ανακύκλωσε στους μπλε κάδους του Δήμου σου!» ακούστηκε δυνατά στην πλατεία Χαλανδρίου
Description:
Με τη συμμετοχή περίπου 90 μαθητών του 2ου Δημοτικού Σχολείου Χαλανδρίου - Λίτσειου πραγματοποιήθηκε, στην κεντρική πλατεία Χαλανδρίου δράση ενημέρωσης για την ανακύκλωση, από την Ελληνική Εταιρεία Αξιοποίησης Ανακύκλωσης (ΕΕΑΑ) και τον Δήμο Χαλανδρίου, παρουσία του δημάρχου Σίμου Ρούσσου και του υπευθύνου Μarketing &amp;amp; OΤΑ της ΕΕΑΑ κ. Δημήτρη Παπασωτηρίου. Μέσα από παιχνίδια και ομαδικές δραστηριότητες, τα παιδιά έμαθαν τον σωστό τρόπο της ανακύκλωσης των συσκευασιών από χαρτί, πλαστικό, αλουμίνιο και λευκοσίδηρο, στους μπλε κάδους και γνώρισαν τα οφέλη της ανακύκλωσης. Το σύνθημα «ανακύκλωσε στους μπλε κάδους του Δήμου σου!» ακούστηκε δυνατά στο Χαλάνδρι. Οι μαθητές που απάντησαν σε απλές ερωτήσεις μπήκαν σε κλήρωση και δύο εξ αυτών κέρδισαν δύο ηλεκτρικά ποδήλατα. Παράλληλα, ενημερώθηκαν και οι επαγγελματίες της περιοχής για την ανακύκλωση των γυάλινων συσκευασιών στους μπλε κώδωνες. Στη δράση παραβρέθηκαν επίσης ο αντιδήμαρχος Διαχείρισης Απορριμμάτων Κώστας Γερολυμάτος, η αντιδήμαρχος Παιδείας &amp;amp; Προσχολικής Αγωγής Ιωάννα Αθανασάτου, ο δημοτικός σύμβουλος εντεταλμένος για θέματα Διαχείρισης Ανακυκλώσιμων Υλικών Γεράσιμος Λυμπεράτος και η διευθύντρια του Λίτσειου Μαρία Παπαϊωάννου. «Η προσπάθειά μας να συμβάλουμε στην ορθή επιμόρφωση των νέων γενιών στην ανακύκλωση συσκευασιών είναι συνεχής. Ως ΕΕΑΑ δεσμευόμαστε να φέρνουμε συνεχώς στο επίκεντρο της ανακύκλωσης την τοπική κοινωνία, μέσα από δράσεις και πρωτοβουλίες κοινωνικού χαρακτήρα», σημείωσε ο υπεύθυνος Μarketing &amp;amp; OΤΑ της ΕΕΑΑ κ. Δημήτρης Παπασωτηρίου. Σίμος Ρούσσος: «Τα παιδιά θα τα καταφέρουν καλύτερα από τις προηγούμενες γενιές» «Τα παιδιά και οι εκπαιδευτικοί που συμμετέχουν στη δράση στέλνουν ένα ελπιδοφόρο μήνυμα. Αυτά τα παιδιά θα τα καταφέρουν καλύτερα από ότι οι προηγούμενες γενιές, προστατεύοντας το περιβάλλον και δημιουργώντας πλούτο από τα απορρίμματα. Η Πολιτεία, μέσω της Εταιρείας Ανακύκλωσης, εμείς ως Δήμος, έχουμε υποχρέωση να παρέχουμε ξεχωριστά ρεύματα συλλογής -και στο Χαλάνδρι έχουμε ήδη πάρα πολλά, μπλε κάδο, κίτρινο, καφέ, μοβ για τα ρούχα, ανακύκλωση τηγανέλαιων, ηλεκτρικών συσκευών, ελαστικών κ.ά.- και οι πολίτες βέβαια να τα αξιοποιούν, κάνοντας τη δική τους διαλογή στο σπίτι», δήλωσε με τη σειρά του ο δήμαρχος Χαλανδρίου Σίμος Ρούσσος. «Το σχολείο μας κάνει εδώ και χρόνια μια συστηματική προσπάθεια για να μάθουν τα παιδιά την αξία αλλά και τις καλές πρακτικές της ανακύκλωσης. Οι μαθητές μας δεν χρησιμοποιούν πλέον πλαστικά μπουκάλια νερού. Εδώ και 7 χρόνια κάνουμε ανακύκλωση χαρτιού, μπαταριών και λαμπτήρων», υποστήριξε η διευθύντρια του Λίτσειου κ. Μαρία Παπαϊωάννου. Δυστυχώς ο άστατος καιρός και το ψιλόβροχο ανάγκασαν τους διοργανωτές να διακόψουν τη δράση λίγο νωρίτερα από το προβλεπόμενο, όμως τόσο ο κ. Παπασωτηρίου από την ΕΕΑΑ, όσο και ο δήμαρχος Χαλανδρίου Σίμος Ρούσσος δεσμεύτηκαν να συνεχίσουν την εκστρατεία ενημέρωσης για την ανακύκλωση συσκευασιών, με στόχο «να κινητοποιηθούμε, να αλλάξουμε συνήθειες και να βάλουμε στην καθημερινότητά μας την ανακύκλωση συσκευασιών στους μπλε κάδους». Η δράση πραγματοποιήθηκε με την υποστήριξη του ΣΚΑΙ. «Ανακύκλωσε τις συσκευασίες σου στους μπλε κάδους του Δήμου σου και... τίποτα δεν πάει χαμένο!»  
