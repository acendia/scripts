Title:
“Ayşem - Μια ιστορία με γενίτσαρους και βρυκόλακες στην οθωμανική Κρήτη”: Μια πρωτότυπη θεατρική παράσταση στη
Description:
Την πρωτότυπη θεατρική παράσταση “Ayşem - Μια ιστορία με γενίτσαρους και βρυκόλακες στην οθωμανική Κρήτη” από τη θεατρική ομάδα Splish-Splash, φιλοξενεί το Φεστιβάλ Ρεματιάς 2022 - Νύχτες Αλληλεγγύης, την Παρασκευή 16 Σεπτεμβρίου. Πρόκειται για μια ανατρεπτική μαύρη κωμωδία που οι Splish-Splash παρουσιάζουν σε συνεργασία με το Ίδρυμα Μεσογειακών Σπουδών/ΙΤΕ*. Το έργο αποτελεί μυθοπλασία, εμπνευσμένη από πραγματικά πρόσωπα και γεγονότα της εποχής των οθωμανικών χρόνων και περιγράφει τις προσπάθειες ενός κινηματογραφικού συνεργείου να ολοκληρώσουν τα γυρίσματα της ταινίας με την οποία θα ζωντανέψουν τον μύθο του έρωτα μίας Κρητικοπούλας με έναν νεαρό σ’ ένα χωριό της Κρήτης στα χρόνια της οθωμανικής κυριαρχίας. Ο νέος εξισλαμίζεται και γίνεται Γενίτσαρος, για να μπορέσει να παντρευτεί την αγαπημένη του γειτόνισσα. Η διαμάχη των γονιών θα οδηγήσει στον «από λάθος» θάνατο του πατέρα του νεαρού. Ο χρόνος θα αρχίσει να σβήνει τη θλίψη του νέου, αλλά θα φέρει και το φάντασμα του πατέρα στο σπίτι του ζευγαριού. Τότε μπαίνει στη ζωή τους ο Ρεϊμπώ, ένας Γάλλος μεγαλέμπορος που θα φέρει υποσχέσεις για μια κερδοφόρα επιχείρηση. Θα φέρει όμως τη λύση ή την καταστροφή; Οι παραστάσεις των Splish-Splash, που έχουν κλείσει πλέον 18 χρόνια πρωτότυπης θεατρικής δημιουργίας, βασίζονται στην κίνηση και την έκφραση των ηθοποιών, τη μουσική και τον γρήγορο ρυθμό. Η αισθητική του ασπρόμαυρου, η έλλειψη λόγου στα χνάρια του βωβού κινηματογράφου, ο συνδυασμός του κωμικού στοιχείου με το τραγικό, η απομυθοποίηση των ηρώων και η ανατροπή, αποτελούν τα υλικά των παραστάσεών τους και συνιστούν τον ιδιαίτερο χαρακτήρα τους, για τον οποίο έχουν αγαπηθεί από το κοινό, καθώς επιτρέπουν στους θεατές όχι μόνο να παρακολουθήσουν την ιστορία αλλά και να μεταφερθούν στη μαγική ατμόσφαιρα των παλιών ασπρόμαυρων ταινιών. Διάρκεια: 90’ Συντελεστές: Σενάριο, Σκηνοθεσία: Johnny O (Επιστημονική καθοδήγηση συγγραφής Μαρίνου Σαρηγιάννη, Γιάννη Σπυρόπουλου)Πρωτότυπη Μουσική: Βασίλης ΜπαμπούνηςΛύρα: Γιωργής ΞαγοράρηςΑφήγηση: Αγγελική ΑγαλιανούΣκηνικά: Αντώνης ΝομικόςΕνδυματολογική Επιμέλεια: Μαρία Γεωργάτου Φωτιστής: Αποστόλης Τσατσάκος Βοηθός σκηνοθέτη: Μαρία ΝικολαΐδουΠαίζουν: Johny O, Γιώργος Ντούσης, Ντίνος Ποντικόπουλος, Βασίλης Καζής, Αργυρώ Ταμβάκου, Σίμος Κυπαρισσόπουλος *Η παράσταση &quot;Ayşem&quot; είναι ένα πρωτότυπο θεατρικό έργο που γράφτηκε υπό την επιστημονική καθοδήγηση ερευνητών του ΙΜΣ για να εκλαϊκεύσει και να επικοινωνήσει κομμάτια των δράσεων και αποτελεσμάτων των εξής δύο μεγάλων ερευνητικών προγραμμάτων του Ιδρύματος: - &quot;GHOST: Geographies and Histories of the Ottoman Supernatural Tradition: Exploring Magic, the Marvelous, and the Strange in Ottoman Mentalities&quot; (2017-2023) - &quot;JaNet: Janissaries in Ottoman Port-Cities: Muslim Financial and Political Networks in the Early Modern Mediterranean&quot; (2019-2025). Ελεύθερη είσοδος μόνο με δελτίο εισόδου από το viva.grΏρα έναρξης: 9:00 μ.μ. Ισχυρή σύσταση για χρήση μάσκας Ευριπίδειο Θέατρο ΡεματιάςΠεζόδρομος Προφήτη Ηλία, Πολύδροσο Χαλανδρίου Αντί εισιτηρίου στις παραστάσεις με ελεύθερη είσοδο, προαιρετική συνεισφορά σε τρόφιμα, φάρμακα και άλλα είδη πρώτης ανάγκης για τους πρόσφυγες και τις κοινωνικές δομές της πόλης. Φεστιβάλ Ρεματιάς 2022 (συνοπτικό πρόγραμμα) ΣΕΠΤΕΜΒΡΙΟΣ  ΠΑΡΑΣΚΕΥΗ 16 Ayşem - Μια ιστορία με γενίτσαρους και βρυκόλακες στην οθωμανική Κρήτη Πρωτότυπη θεατρική παράσταση από τη θεατρική ομάδα Splish-Splash. Σενάριο, Σκηνοθεσία: Johnny O.   ΣΑΒΒΑΤΟ 17 Σταμάτης Χατζηευσταθίου 2022 Τραγούδια από το δισκογραφικό έργο του καλλιτέχνη καθώς και παλιότερα αγαπημένα τραγούδια.   ΚΥΡΙΑΚΗ 18 Πάρτυ των αναμνήσεων Ένωση Παλαιών Προσκόπων.   ΔΕΥΤΕΡΑ 19 Παντελής Κυραμαργιός  &amp;amp; Αλέξανδρος Εμμανουηλίδης Οι δυο αγαπημένοι τραγουδοποιοί παρουσιάζουν το νέο τους δισκογραφικό έργο και πρωτότυπες διασκευές.   ΤΕΤΑΡΤΗ 21 Ακούω ήχον κώδωνος * Θεατρική σύνθεση από έργα του Μποστ επιμελημένα από τον Θανάση Παπαγεωργίου. Από το ιστορικό Θέατρο ΣΤΟΑ με αφορμή τη συμπλήρωση 50 χρόνων λειτουργίας του. Με τον Θανάση Παπαγεωργίου, τη Λήδα Πρωτοψάλτη κ.ά. Συμμετέχει ο Διονύσης Τσακνής.   ΠΑΡΑΣΚΕΥΗ 23 Τα ερείπια των Αθηνών Από το ομότιτλο βιβλίο του Τάκη Σιμώτα «Η ιστορία ως θέαμα και ως όργανο πολιτικού προσανατολισμού». Σκηνοθεσία: Σπύρος Βραχωρίτης.   ΣΑΒΒΑΤΟ 24 XALANDRI ROCXXS Μια βραδιά με μουσικούς και σχήματα από το Χαλάνδρι.   ΔΕΥΤΕΡΑ 26 Jurassic Adventures * Διαδραστική παράσταση για παιδιά και ενήλικες σε έναν προϊστορικό κόσμο δεινοσαύρων.   * Οι εκδηλώσεις με αστερίσκο έχουν εισιτήριο που καθορίζει η αντίστοιχη παραγωγή.  
