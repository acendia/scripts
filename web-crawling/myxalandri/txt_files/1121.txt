Title:
Πλήρως τεκμηριωμένο αίτημα του Δήμου Χαλανδρίου προς το Υπουργείο Οικονομικών για μείωση των αντικειμενικών αξ
Description:
Το Δημοτικό Συμβούλιο του Δήμου Χαλανδρίου ενέκρινε ομόφωνα (18/1/2023) την πρόταση - αίτημα της διοίκησης προς το Υπουργείο Οικονομικών για μείωση των αντικειμενικών αξιών στο Χαλάνδρι στα επίπεδα του 2021, δεδομένου ότι, στις μισές περιοχές της πόλης (ποσοστό 48,44% του Χαλανδρίου) έχουν αυξηθεί πάνω από 40%, με βάση την κοινή απόφαση του υπουργού και του υφυπουργού Οικονομικών, που ισχύει από 1η Ιανουαρίου 2022. Το αίτημα του Δήμου Χαλανδρίου, το οποίο ήδη απεστάλη στο Υπουργείο Οικονομικών, βασίζεται σε μια σειρά από αδιαμφισβήτητα στοιχεία, για 15 συγκεκριμένες περιπτώσεις ακινήτων, από όλες τις περιοχές του Χαλανδρίου, που προκύπτουν από: αγοραπωλησίες από ιδιώτες, αγοραπωλησίες από τον Δήμο, απαλλοτριώσεις, συμβολαιογραφικές πράξεις και δικαστικές αποφάσεις. Τα αδιάσειστά αυτά στοιχεία καταρρίπτουν πλήρως την ανακοίνωση του Yπουργείου Οικονομικών ότι οι αυξήσεις στις τιμές ζώνης και ακινήτων κυμαίνονται από 14% έως 25%. Στην πραγματικότητα, και με βάση τα συγκεκριμένα παραδείγματα που τεκμηριώνονται στο αίτημα του Δήμου, οι αυξήσεις, στην συντριπτική πλειοψηφία των περιοχών του Χαλανδρίου είναι πολύ μεγαλύτερες και φθάνουν έως και το 100%! Είναι πολύ χαρακτηριστική η περίπτωση του ακινήτου οικοπέδου επί των οδών Σοφ. Βενιζέλου και Σαλαμίνος (Δουζένη), έκτασης 3 στρεμμάτων περίπου, με αντικειμενική 1.339.841,60 ευρώ έως 31.12.2021, η οποία εκτοξεύτηκε στα 2.612.183,10 ευρώ με τις νέες αντικειμενικές, καταγράφοντας αύξηση σχεδόν 100%. Το Εφετείο Αθηνών όμως μετά από σχετική αίτηση του Δήμου, με την υπ’ αριθ. 6590/2022 απόφασή του, όρισε ως οριστική τιμή μονάδας για το παραπάνω ακίνητο το ποσό των 550 ευρώ ανά τ.μ. Με δικαστική απόφαση λοιπόν επιβεβαιώθηκε ότι η πραγματική εμπορική τιμή του ως άνω ακινήτου οικοπέδου είναι 1.655.500 ευρώ, μικρότερη δηλαδή κατά 956.683 ευρώ (39%) της σημερινής αντικειμενικής αξίας του. «Στο συγκεκριμένο παράδειγμα, όπως και στις υπόλοιπες 14 περιπτώσεις που αναλυτικά αναφέρονται στην απόφαση του Δ.Σ., αποδεικνύεται πλήρως ότι οι από 1η Ιανουαρίου 2022 αυξήσεις των αντικειμενικών αξιών υπερέβησαν κατά πολύ ακόμα και τις πραγματικές εμπορικές τιμές και πρέπει γι’ αυτό να μειωθούν ανάλογα», σημείωσε ο δήμαρχος Χαλανδρίου Σίμος Ρούσσος, εισηγούμενος το θέμα. Όπως τόνισε ο ίδιος, στο 48,44% των περιοχών του Χαλανδρίου, στη μισή πόλη ουσιαστικά, η αύξηση των αντικειμενικών ξεπερνά το 40% ενώ στην άλλη μισή (ποσοστό 46,68%) η αύξηση φτάνει το 35%. Είναι αποκαλυπτικός ο χάρτης που επισυνάπτεται. Φορολογική επιδρομή και πολλαπλή επιβάρυνση των πολιτών Ένα επιπλέον επιχείρημα υπέρ του αιτήματος του Δήμου αποτελούν και οι πολλαπλές οικονομικές επιβαρύνσεις για τους πολίτες, καθώς η εκτίναξη των αντικειμενικών αξιών επηρεάζουν τις μεταβιβάσεις των ακινήτων, τις πληρωμές φόρων, αλλά και στον υπολογισμό των αντικειμενικών δαπανών διαβίωσης (τεκμήρια), που αφορούν στο τεκμήριο της κατοικίας. Ως γνωστόν η αντικειμενική αξία ενός ακινήτου, κτίσματος ή οικοπέδου, επηρεάζει και καθορίζει τους φόρους και τα τέλη και χρησιμοποιείται ως μέτρο περιουσιακής αξίας για των υπολογισμό εκπτώσεων και την παροχή πολλών επιδομάτων στους αδύναμους οικονομικά πολίτες (Ελάχιστο Εγγυημένο Εισόδημα -πρώην ΚΕΑ-, επίδομα στέγασης), δικαίωμα ένταξης στο Κοινωνικό Οικιακό Τιμολόγιο, μειωμένο ΕΝΦΙΑ κ.α.). Οι μεγάλες αυξήσεις στις αντικειμενικές αξίες των ακινήτων οδήγησαν και σε μια παράλογη αύξηση των φορολογικών υποχρεώσεων των πολιτών όπως στον ΕΝΦΙΑ αλλά και σε κάθε άλλο είδους φόρο που σχετίζεται με τις αντικειμενικές αξίες (φόρος μεταβίβασης ακινήτων, εισφορές σε γη και χρήμα για την ένταξη ακινήτων στα σχέδια πόλεως,  τέλος ακίνητης περιουσίας, τέλη υπέρ ταμείου νομικών και μεταγραφής συμβολαίων, τέλος εγγραφής ακινήτων στο κτηματολόγιο, πολεοδομικά πρόστιμα διατήρησης αυθαίρετων κτισμάτων κ.α.). Δυσκολία απόκτησης κοινόχρηστων χώρων Η δυσκολία απόκτησης των αναγκαίων κοινόχρηστων και κοινωφελών χώρων από τον Δήμο, λόγω της υπέρογκης αύξησης των αντικειμενικών αξιών είναι ένα ακόμα σοβαρό επιχείρημα υπέρ της μείωσης των αντικειμενικών αξιών. Όπως σημειώνεται στο αίτημα του Δήμου, οι μεγάλες αυξήσεις των αντικειμενικών αξιών δυσκολεύουν αφάνταστα και πιθανότατα ακυρώνουν την απόκτηση των απαραίτητων κοινόχρηστων χώρων στο Χαλάνδρι, μέσω των ρυμοτομικών απαλλοτριώσεων, αφού εκτόξευσαν τα ποσά της προσήκουσας αποζημίωσης. Αν συνυπολογιστεί επίσης ο διψήφιος πληθωρισμός των τελευταίων ετών και ο διπλασιασμός του κόστους της ηλεκτρικής ενέργειας που απορρόφησαν μεγάλα ποσά από τα έσοδα του Δήμου, τότε γίνεται φανερό πως αν δεν μειωθούν οι αντικειμενικές αξίες των οικοπέδων, ο Δήμος δεν θα μπορέσει να βρει τα απαιτούμενα ποσά και η πόλη δεν θα αποκτήσει τους απαραίτητους κοινόχρηστους και κοινωφελείς χώρους.  Σίμος Ρούσσος: «Η διατήρηση των υψηλών αντικειμενικών απειλεί την κοινωνική σύνθεση του Χαλανδρίου» «Με ένα απολύτως τεκμηριωμένο αίτημα στη βάση αδιαμφισβήτητων δικαστικών αποφάσεων και συμβολαιογραφικών πράξεων, ο Δήμος Χαλανδρίου ζητά την μείωση των αντικειμενικών αξιών στα επίπεδα του 2021, μιας και η υπέρογκη αύξησή τους συνιστά, στην πραγματικότητα, φορολογική επιδρομή σε βάρος των πολιτών, αφού επηρεάζει όχι μόνο τον ΕΝΦΙΑ αλλά τουλάχιστον 20 ακόμα φόρους, σε περιβάλλον μάλιστα κρίσης και ασφυκτικών πληθωριστικών πιέσεων. Μακροπρόθεσμα, αν δεν γίνει δεκτό το αίτημα της μείωσης, φοβάμαι, ότι, εκτός των άλλων, οι αυξήσεις των αντικειμενικών αξιών, θα έχουν επιπτώσεις ακόμα και στην κοινωνική σύνθεση του Χαλανδρίου. Επιπλέον, θα πρέπει να ληφθεί υπόψη, ότι δεκάδες συμπολίτες μας που ανήκουν στις κοινωνικά ευάλωτες ομάδες στερούνται αναγκαίες για την επιβίωσή τους πρόνοιες αλλά και επιδόματα, όπως το Ελάχιστο Εγγυημένο Εισόδημα. Το οικονομικό βάρος από την αύξηση των αντικειμενικών αξιών είναι όμως δυσβάσταχτο και για τον Δήμο που θα βρεθεί στη δεινή θέση να μην μπορεί να πληρώσει τις προβλεπόμενες αποζημιώσεις για την αγορά των αναγκαίων κοινόχρηστων χώρων», σχολίασε ο δήμαρχος Χαλανδρίου Σίμος Ρούσσος. Ευχαρίστησε δε θερμά τις υπηρεσίες του Δήμου, ιδιαιτέρως τα στελέχη της Τεχνικής, τον νομικό σύμβουλο κ. Π. Τακόπουλο, τα στελέχη του τμήματος Πληροφορικής και γραμματειακής υποστήριξης για το χρόνο, τον κόπο και την αποτελεσματικότητα της τεκμηρίωσης. Σύμπνοια αλλά και σημαντικές απουσίες Την πρόταση της διοίκησης στήριξαν οι παρατάξεις της αντιπολίτευσης, εξαίροντας την τεκμηρίωση του αιτήματος και επισημαίνοντας τις πολλαπλές αρνητικές επιπτώσεις που θα έχει η διατήρηση των αντικειμενικών σε υψηλά επίπεδα. «Με τον τρόπο που έχει αντιμετωπιστεί συνολικά η κατάσταση, αποδεικνύει έναν τρόπο αντιμετώπισης μόνο και μόνο για να γίνουν οι τεράστιες αυξήσεις χωρίς να αντιμετωπιστεί το θέμα με πιο σοβαρό τρόπο», υποστήριξε ο κ. Γ. Κουράσης. Από την πλευρά του, ο επικεφαλής της παράταξης «Χαλάνδρι Ορίζοντας 2023» Μάνος Κρανίδης, υποστήριξε μεταξύ άλλων: «Η όλη υπόθεση έγινε, όπως είπε σωστά και ο δήμαρχος, με πολιτικά κριτήρια. Οι τιμές ζώνης είναι ένα φορολογικό, διοικητικό μέγεθος, δεν προκύπτουν από κάποια σημαντική επιχειρηματολογία. [...] Προέκυψαν από πιστοποιημένους εκτιμητές, αλλά δεν στηρίζονται πάντα σε συγκριτικά στοιχεία και πραγματικά συμβόλαια. Σε πολλές περιπτώσεις στηρίχθηκαν και σε τιμές αγγελιών». «Παρών» ψήφισαν οι παρατάξεις «Λαϊκή Συσπείρωση Χαλανδρίου» και «Χαλάνδρι Ενάντια Πρωτοβουλία Πολιτών», στη βάση της πάγιας αντίθεσής τους στο σύστημα αντικειμενικών προσδιορισμών των τιμών. Στη συνεδρίαση δεν συμμετείχαν οι παρατάξεις «Μια Πόλη Για να Ζεις Χαλάνδρι» του Γ. Θωμά και «Χαλάνδρι Φιλική Πόλη» του κ. Στάθη Ανδρεόπουλου.  
