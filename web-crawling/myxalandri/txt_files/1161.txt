Title:
Ο Γρηγόρης Ζαφειρόπουλος αναλαμβάνει ειδικός γραμματέας στην Αποκεντρωμένη Διοίκηση Αττικής
Description:
Με απόφαση του Υπουργού Εσωτερικών Μάκη Βορίδη διορίζονται οι Ειδικοί Γραμματείς που θα στελεχώσουν τις επτά Αποκεντρωμένες Διοικήσεις της χώρας. Σύμφωνα με την ανακοίνωση του Υπουργείου Εσωτερικών, πρόκειται για στελέχη τα οποία έχουν υπηρετήσει τη χώρα από διαφορετικούς νευραλγικούς τομείς, κυρίως στον χώρο της Τοπικής Αυτοδιοίκησης και της Περιφερειακής Διοίκησης, πάντα από θέσεις ευθύνης και κρίνονται κατάλληλα για να επιτύχουν την αναμόρφωση της λειτουργίας των Αποκεντρωμένων Διοικήσεων. Κύριο χαρακτηριστικό των προσώπων αυτών είναι ότι διακρίνονται για την εμβρίθεια και την εμπειρία που έχουν αποκομίσει στη Δημόσια Διοίκηση καθώς και για το βάθος των σπουδών τους σε πολλαπλά και διαφορετικά γνωστικά πεδία. Η επιλογή αποτελεί ένα σύνολο ανθρώπων, εκ των οποίων ορισμένοι υπηρετούσαν ήδη ως Συντονιστές και η θητεία τους κρίνεται επιτυχημένη, όπως οι Ιωάννης Σάββας και Μαρία Κοζυράκη. Άλλοι έχουν μακρά θητεία στην Αυτοδιοίκηση και σημαντική εμπειρία στη λειτουργία των Αποκεντρωμένων, όπως ο Γρηγόρης Ζαφειρόπουλος και ο Κώστας Τζανακούλης, ενώ δίνεται χώρος σε μία 25χρονη νέα γυναίκα δικηγόρο με εξαιρετικό βιογραφικό, τη Μαριάννα Νικολαΐδου, γεγονός που μαρτυρά την έμπρακτη εμπιστοσύνη της Κυβέρνησης τόσο στη νέα γενιά, όσο και στις γυναίκες. Την επτάδα συμπληρώνουν ο Σεραφείμ Λιάπης και ο Δημήτρης Κατσαρός, προερχόμενοι αντιστοίχως από τον ιδιωτικό τομέα και την Πολιτική Προστασία στην Αποκεντρωμένη Διοίκηση, στελέχη με σημαντική διοικητική εμπειρία. Στόχος του Υπουργού είναι να απαλειφθεί κάθε δυσλειτουργία που παρουσιάζει μέχρι σήμερα ο θεσμός της Αποκεντρωμένης Αυτοδιοίκησης, έπειτα από τις παρεμβάσεις στις οποίες προχώρησε το 2015 ο ΣΥΡΙΖΑ και να αποκατασταθεί ο κρίσιμος ρόλος για τον οποίο συστάθηκαν: η εφαρμογή των κυβερνητικών πολιτικών σε περιφερειακό επίπεδο και ο βέλτιστος συντονισμός μεταξύ των διαφορετικών επιπέδων διακυβέρνησης. Θέση Ειδικού Γραμματέα στις επτά Αποκεντρωμένες Διοικήσεις της χώρας αναλαμβάνουν οι εξής: Γρηγόρης Ζαφειρόπουλος στην Αποκεντρωμένη Διοίκηση Αττικής Ο Γρηγόρης Ζαφειρόπουλος είναι δικηγόρος, απόφοιτος της Νομικής Σχολής του Εθνικού και Καποδιστριακού Πανεπιστημίου Αθηνών και κάτοχος τίτλου μεταπτυχιακών σπουδών για τις «Στρατηγικές Διαχείρισης Περιβάλλοντος, Καταστροφών και Κρίσεων» επίσης από το ΕΚΠΑ. Έχει υπηρετήσει επί σειρά ετών τον Δήμο Χαλανδρίου, αρχικά το 1994 ως εκλεγμένος Δημοτικός Σύμβουλος, πρώτος σε σταυρούς προτίμησης από όλες τις παρατάξεις, ενώ από το 2002 έως το 2010 χρημάτισε Δήμαρχος Χαλανδρίου. Στη συνέχεια εξελέγη Περιφερειακός Σύμβουλος Βορείου Τομέα της Περιφέρειας Αττικής και Αντιπρόεδρος του Περιφερειακού Συμβουλίου Αττικής. Υπήρξε μέλος της ελληνικής αντιπροσωπείας στην Επιτροπή των Περιφερειών της Ευρωπαϊκής Ένωσης, συμμετέχοντας στην Επιτροπή Συνταγματικών Υποθέσεων και Ευρωπαϊκής Διακυβέρνησης (CONST), στην Επιτροπή Περιβάλλοντος, Κλιματικής Αλλαγής και Ενέργειας (ENVE), καθώς και στην Επιτροπή Πολιτισμού και Παιδείας (EDUC), όπως επίσης τακτικό Μέλος του Προεδρείου της Επιτροπής των Περιφερειών, μέλος της ομάδας του Ευρωπαϊκού Λαϊκού Κόμματος (EPP) της ΕτΠ και μέλος του προεδρείου του, μέλος της Εκτελεστικής Επιτροπής του Ευρωπαϊκού Δικτύου Πόλεων ELISAN και μέλος της Ευρω-Μεσογειακής διάσκεψης Τοπικών και Περιφερειακών Αρχών (ARLEM) ως εκπρόσωπος του EPP (Ευρωπαϊκό Λαϊκό κόμμα). Το 2014 υπήρξε υποψήφιος Ευρωβουλευτής με τη Νέα Δημοκρατία. Μιλάει Αγγλικά, Γαλλικά και Ιταλικά. Ιωάννης Σάββας στην Αποκεντρωμένη Διοίκηση Μακεδονίας – Θράκης Ο Ιωάννης Σάββας είναι απόφοιτος του τμήματος Χημείας της Σχολής Θετικών Επιστημών του Αριστοτελείου Πανεπιστημίου Θεσσαλονίκης, απόφοιτος του Τμήματος Τοπικής Αυτοδιοίκησης και Περιφερειακής Ανάπτυξης της Εθνικής Σχολής Δημόσιας Διοίκησης (Ε.Σ.Δ.Δ.Α.). Παράλληλα, έχει λάβει μεταπτυχιακό δίπλωμα στην «Πληροφορική και Διοίκηση» από το Τμήμα Πληροφορικής της Σχολής Θετικών Επιστημών του Αριστοτελείου Πανεπιστημίου Θεσσαλονίκης (M.Sc) και είναι κάτοχος Διδακτορικού διπλώματος στην Ηλεκτρονική Διακυβέρνηση από το Γεωπονικό Πανεπιστήμιο Αθηνών. Επιπροσθέτως, ανήκει στο διδακτικό προσωπικό του Ε.Κ.Δ.Δ.Α. από το 2007 έως και σήμερα. Έχει διατελέσει Προϊστάμενος στη Διεύθυνση Κοινωφελών Περιουσιών και στη Διεύθυνση Οικονομικού της Αποκεντρωμένης Διοίκησης Μακεδονίας Θράκης, όπως επίσης και στο Τμήμα Διοίκησης Προσωπικού της κρατικής Περιφέρειας Κεντρικής Μακεδονίας. Από το 2017 έχει διοριστεί Συντονιστής της Αποκεντρωμένης Διοίκησης Μακεδονίας Θράκης, θητεία που ανανεώθηκε τον Μάιο του τρέχοντος έτους με απόφαση του κ. Βορίδη. Γνωρίζει άριστα την Αγγλική Γλώσσα. Μαρία Κοζυράκη στην Αποκεντρωμένη Διοίκηση Κρήτης Η Μαρία Κοζυράκη είναι απόφοιτος του Τμήματος Δασολογίας και Φυσικού Περιβάλλοντος της Σχολής Γεωτεχνικών Επιστημών του Αριστοτέλειου Πανεπιστημίου Θεσσαλονίκης. Έκανε μεταπτυχιακές σπουδές στο Πανεπιστήμιο του Εδιμβούργου της Μεγάλης Βρετανίας λαμβάνοντας μάστερ στην Αρχιτεκτονική Τοπίου (Master in Landscape Architecture). To 2005 έλαβε τον διδακτορικό της τίτλο (PhD) στην Αρχιτεκτονική Τοπίου, από το Αριστοτέλειο Πανεπιστήμιο Θεσσαλονίκης. Εργάστηκε στον ιδιωτικό τομέα και στην τριτοβάθμια εκπαίδευση ενώ από το 1998 υπηρετεί ανελλιπώς τη Δημόσια Διοίκηση, αρχικά στην Τοπική Αυτοδιοίκηση μέχρι το 2001 και, στη συνέχεια, στην περιφερειακή κρατική διοίκηση (πρώην Περιφέρεια και, από το 2011, Αποκεντρωμένη Διοίκηση Κρήτης). Το 2017 διορίστηκε Συντονίστρια της Αποκεντρωμένης Διοίκησης Κρήτης με πενταετή θητεία. Τον Μάιο του 2022 η θητεία της ανανεώθηκε με απόφαση του κ. Βορίδη. Έχει διατελέσει άμισθη σύμβουλος του Υπουργού Περιβάλλοντος το 2020, όταν και ορίστηκε συντονίστρια για την προώθηση πρωτοβουλιών και δράσεων του Υπουργείου στα θέματα δασικής πολιτικής. Κώστας Τζανακούλης στην Αποκεντρωμένη Διοίκηση Θεσσαλίας – Στερεάς Ελλάδας Ο Κώστας Τζανακούλης είναι απόφοιτος του τμήματος Γεωπονίας της Γεωπονοδασολογικής σχολής του Αριστοτελείου Πανεπιστημίου Θεσσαλονίκης καθώς και του Οικονομικού τμήματος της Ανώτατης Βιομηχανικής Σχολής Θεσσαλονίκης. Έχει κάνει μεταπτυχιακές σπουδές (M.Sc.) στο Agricultural Extension and Rural Development Department στο πανεπιστήμιο Reading της Αγγλίας και διδακτορικό στο τμήμα Δασολογίας και Φυσικού Περιβάλλοντος της Σχολής Γεωτεχνικών Σπουδών του Αριστοτελείου Πανεπιστημίου Θεσσαλονίκης σε θέματα κοινωνικής δημογραφίας (πληθυσμιακή ερήμωση των ορεινών περιοχών της Ελλάδος). Μετεκπαιδεύτηκε στο Πανεπιστήμιο του Delf της Ολλανδίας καθώς και στο Michigan State University των ΗΠΑ από το οποίο εκλήθη ως υπότροφος ερευνητής (Research Scholar) και του προσφέρθηκε η θέση του αναπληρωτή καθηγητή. Έχει μεγάλο επιστημονικό και ερευνητικό έργο σε θέματα κοινωνικής δημογραφίας και διάδοσης νέων ποικιλιών σιτηρών συνεργασθείς με το περίφημο CIMMYT (διεθνές κέντρο σίτου και καλαμποκιού). Έχει διδάξει Αγροτική Κοινωνιολογία και Αγροτική Ανάπτυξη στη Σχολή Γεωπονίας του ΤΕΙ Λάρισας ενώ από το 1999 έως το 2014 χρημάτισε Δήμαρχος Λαρισαίων για 4 συνεχείς θητείες. Εκπροσωπεί την ελληνική τοπική αυτοδιοίκηση στο CMRE που είναι το ανώτερο όργανο της Τ.Α. στην Ευρώπη καθώς και στο UCLG (United Cities Local Governments) που είναι το ανώτατο παγκόσμιο όργανο της Τ.Α. και μάλιστα είναι ένα από τα 120 μέλη του εκτελεστικού γραφείου. Για οκτώ χρόνια υπήρξε μέλος του Κογκρέσου του συμβουλίου της Ευρώπης. Δημήτρης Κατσαρός στην Αποκεντρωμένη Διοίκηση Πελοποννήσου, Δυτικής Ελλάδας και Ιονίου Ο Δημήτρης Κατσαρός είναι απόφοιτος του Τμήματος Δασολογίας και Φυσικού Περιβάλλοντος της Σχολής Γεωτεχνικών Επιστημών και τελειόφοιτος της Κτηνιατρικής Σχολής του Αριστοτελείου Πανεπιστημίου Θεσσαλονίκης. Κάτοχος δύο μεταπτυχιακών τίτλων σπουδών (MSc) με ειδίκευση στην Οικολογική Διαχείριση και Τεχνολογία Περιβάλλοντος και με ειδίκευση στις Γεωλογικές Διεργασίες στη Λιθόσφαιρα, αμφότεροι  από το Πανεπιστήμιο Πατρών. Επιπλέον, είναι κάτοχος Διδακτορικού Διπλώματος (PhD) από το Τμήμα Δασολογίας και Φυσικού Περιβάλλοντος του ΑΠΘ. Έχει διατελέσει προϊστάμενος του Τμήματος Προστασίας και Διαχείρισης Διεύθυνσης Δασών Αχαϊας στην Περιφέρεια Δυτικής Ελλάδας ενώ μέχρι σήμερα είναι προϊστάμενος στη Διεύθυνση Πολιτικής Προστασίας της Αποκεντρωμένης Διοίκησης Πελοποννήσου, Δυτικής Ελλάδας και Ιονίου. Παράλληλα, έχει υπάρξει μέλος της Γνωμοδοτικής Επιτροπής Εθνικών και Διεθνών Προγραμμάτων της Αποκεντρωμένης Διοίκησης Πελοποννήσου, Δυτικής Ελλάδας και Ιονίου και έχει τοποθετηθεί υπεύθυνος για την υλοποίηση διασυνοριακών προγραμμάτων πρόληψης και αντιμετώπισης δασικών πυρκαγιών στην Αδριατική, στα Βαλκάνια και στην ευρύτερη περιοχή της Μεσογείου. Μιλάει Αγγλικά και Γαλλικά. Σεραφείμ Λιάπης στην Αποκεντρωμένη Διοίκηση Ηπείρου – Δυτικής Μακεδονίας Ο Σεραφείμ Λιάπης είναι πτυχιούχος της Ανώτατης Σχολής Οικονομικών και Εμπορικών Επιστημών, κάτοχος τίτλου μεταπτυχιακών σπουδών (MSc) στη Διοίκηση Υπηρεσιών Υγείας της Εθνικής Σχολής Δημόσιας Υγείας και Διδάκτωρ Περιφερειακής Ανάπτυξης του Αριστοτελείου Πανεπιστημίου Θεσσαλονίκης. Έχει διατελέσει Υποδιοικητής του Ι.Κ.Α. και Πρόεδρος του Οργανισμού Περίθαλψης Ασφαλισμένων Δημοσίου και έχει εργαστεί στη διεύθυνση Προσωπικού, καθώς και στο αυτοτελές Γραφείο Κοινοβουλευτικού Ελέγχου του Υπουργείου Οικονομικών, όπως επίσης και στην Ειδική Γραμματεία Διαχείρισης Ιδιωτικού Χρέους. Είναι Αντιπρόεδρος της Εταιρείας Παροχής Αερίου Αττικής. Γνωρίζει άριστα την Αγγλική γλώσσα. Μαριάννα Νικολαΐδου στην Αποκεντρωμένη Διοίκηση Αιγαίου Η Μαριάννα Νικολαΐδου είναι απόφοιτος της Νομικής Σχολής του Αριστοτελείου Πανεπιστημίου Θεσσαλονίκης και διαθέτει τίτλο μεταπτυχιακών σπουδών στο «Δίκαιο και Τεχνολογίες Πληροφορικής και Επικοινωνιών» του Πανεπιστημίου Πειραιώς. Έχει υπάρξει μέλος της Ειδικής Νομικής Υπηρεσίας του Υπουργείου Δικαιοσύνης και μέχρι σήμερα κατέχει τη θέση του Νομικού Συμβούλου στον Υπουργό Εσωτερικών, με σημαντική συμβολή στην οργάνωση νομοθετικών δραστηριοτήτων καθώς και στην προετοιμασία νομικών και νομοθετικών κειμένων. Μιλάει Αγγλικά, Γαλλικά και Ιταλικά.  
