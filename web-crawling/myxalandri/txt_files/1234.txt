Title:
Δήμος Χαλανδρίου: Ολοκληρώθηκε με επιτυχία ο σχεδιασμός και η δραστηριότητα για την αντιπυρική περίοδο 2022
Description:
Η Διεύθυνση Περιβάλλοντος και Πολιτικής Προστασίας του Δήμου Χαλανδρίου, δηλώνει την ικανοποίησή της για τον επιτυχή σχεδιασμό και υλοποίηση των δράσεων της αντιπυρικής περιόδου 2022. Αναλυτικά: Στο πλαίσιο των προπαρασκευαστικών δράσεων, στις οποίες προέβη ο Δήμος για την ετοιμότητα του ανθρώπινου δυναμικού, των μέσων που διαθέτει για την αντιμετώπιση εκτάκτων αναγκών και την άμεση/βραχεία διαχείριση των συνεπειών από την εκδήλωση δασικών πυρκαγιών, έγιναν οι εξής ενέργειες: Τον Απρίλιο έγινε επικαιροποίηση του Σχεδίου του Δήμου για την αντιμετώπιση των δασικών πυρκαγιών και κοινοποιήθηκε στις αρμόδιες υπηρεσίες. Πραγματοποιήθηκαν τρεις «Ειδικές συνεδριάσεις Συντονιστικού Τοπικού Οργάνου Πολιτικής Προστασίας (Σ.Τ.Ο.) του Δήμου Χαλανδρίου», σύμφωνα με τα προβλεπόμενα στο υπ. αρ. πρωτ. 2093/23-03-22 έγγραφο της Γενικής Γραμματείας Πολιτικής Προστασίας (Γ.Γ.Π.Π), στο πλαίσιο προετοιμασίας για την αντιπυρική περίοδο 2022. Οι ειδικές συνεδριάσεις έλαβαν χώρα μέσω τηλεδιάσκεψης στις 08/04/2022, 29/04/2022 και 20/05/2022. Επίσης, ο Δήμος έλαβε μέρος στις τρεις «Ειδικές συνεδριάσεις του Συντονιστικού Οργάνου Πολιτικής Προστασίας του Βόρειου Τομέα της Περιφέρειας Αττικής». Πραγματοποιήθηκε σε συστηματική βάση έλεγχος και, όπου απαιτείτο, επισκευή - συντήρηση των πυροσβεστικών φωλιών του Ρέματος Χαλανδρίου για την καλή κατάσταση και ετοιμότητά τους. Στα μέσα Ιουλίου, ο Δήμος ενισχύθηκε με δύο υδροφόρα οχήματα τα οποία αγόρασε και παραχώρησε στον Δήμο, η «Δημοτική Ανώνυμη Εταιρεία Εκμετάλλευσης Ακινήτων Δήμου Χαλανδρίου» (ΦΛΥΑ Α.Ε.). Με τα οχήματα αυτά ενισχύθηκαν τα μέσα του Δήμου και κατέστη δυνατή η 24ωρη φύλαξη σε τρεις βάρδιες του Πατήματος και της Ρεματιάς Χαλανδρίου από 5 οχήματα του Δήμου (ανεξαρτήτως κατηγορίας κινδύνου) και ένα της Περιφέρειας (όταν η κατηγορία κινδύνου ήταν από 4 και πάνω). Ο Δήμος απασχόλησε κατά τη διάρκεια της αντιπυρικής περιόδου 33 άτομα ως έκτακτο εποχικό προσωπικό (17 άτομα με σύμβαση 4μηνης διάρκειας και 16 άτομα που έχουν παραμείνει με ασφαλιστικά μέτρα), τα οποία συνέδραμαν στις δράσεις πυροπροστασίας π.χ. καθαρισμούς ιδιωτικών οικοπέδων και λοιπών ακάλυπτων χώρων από χόρτα, κλαδέματα σε επικίνδυνα δένδρα, φύλαξη Ρεματιάς καθημερινά, σε 24ωρη βάση κ.λπ. Επίσης, στον Δήμο διατέθηκε από τον ΣΠΑΠ και ένας οδηγός υδροφόρας με απασχόληση 4μηνης διάρκειας. Στην ιστοσελίδα του Δήμου υπήρχε αναρτημένος ο ημερήσιος χάρτης πρόβλεψης κινδύνου πυρκαγιάς, ενώ σε καταστάσεις κατηγορίας κινδύνου 4 υπήρχε ενημέρωση των πολιτών για μέτρα και οδηγίες προστασίας από κινδύνους πυρκαγιάς, τόσο μέσω της ιστοσελίδας του Δήμου, όσο και μέσω της εφαρμογής ενημέρωσης του κοινού Gi - Polis. Ο Δήμος προέβη στην προμήθεια 6 ασυρμάτων και μέσω αυτών είχε επικοινωνία καθ’ όλο το 24ωρο, τόσο με τον ΣΠΑΠ, όσο και με την Πυροσβεστική. Τον Απρίλιο εστάλησαν από τον Δήμο πάνω από 1.200 επιστολές για ενημέρωση ιδιοκτητών οικοπέδων αναφορικά με την υποχρέωση καθαρισμού τους για την αντιπυρική περίοδο. Φέτος, ο Δήμος με χαρά ανακοινώνει ότι υπήρξε πολύ μεγαλύτερη ανταπόκριση από τους ιδιοκτήτες για τον καθαρισμό των οικοπέδων τους. Από τον Δήμο καθαρίστηκαν περίπου 600 στρέμματα οικοπέδων, καθώς και κοινόχρηστοι χώροι, συμπεριλαμβανομένης της Ρεματιάς. Για κάποια από τα οικόπεδα που καθαρίστηκαν χρειάστηκε προηγουμένως έκδοση εισαγγελικής εντολής, σύμφωνα με την ισχύουσα πυροσβεστική διάταξη. Στη διάρκεια της αντιπυρικής περιόδου παρουσιάστηκαν κάποια μικροσυμβάντα στην εκτός σχεδίου περιοχή του Πεύκου Πολίτη, τα οποία οφείλονται πιθανότατα σε εμπρησμό. Στα συμβάντα αυτά είχε άμεση παρουσία, τόσο η αρμόδια Πυροσβεστική (4ος Πυροσβεστικός Σταθμός) όσο και υδροφόρο όχημα του Δήμου. Σε συντονισμό με τον ΣΠΑΠ, υδροφόρες του Δήμου Χαλανδρίου προσέτρεξαν στη μεγάλη δασική πυρκαγιά της Πεντέλης. Στο συμβάν αυτό κινητοποιήθηκε όλος ο μηχανισμός του Δήμου και βρισκόταν σε ετοιμότητα για την περίπτωση που θα χρειαζόταν εκκένωση του Πατήματος ΙΙ Χαλανδρίου, καθώς υπήρχε κίνδυνος να φτάσει και εκεί η πυρκαγιά, η οποία, ευτυχώς, άλλαξε κατεύθυνση.  
