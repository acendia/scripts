Title:
Π. Βάσιος: «Γιατί το Χαλάνδρι είναι αποκλεισμένο ακόμη και σήμερα;»
Description:
Ανακοίνωση του επικεφαλής της δημοτικής παράταξης «Χαλάνδρι Απόφαση Ευθύνης» κ. Παναγιώτη Βάσιου: Οι δρόμοι είναι αδιάβατοι. Το 2008 είχαμε ανάλογη κατάσταση και καθαρίσαμε την πόλη μας. Ας συγκρίνουμε τι έγινε το 2008 και τι έγινε σήμερα. Ως Αντιδήμαρχος Πολιτικής Προστασίας, μαζί με τον Δήμαρχο και τους Αντιδημάρχους και το πολιτικό προσωπικό ήμασταν στο αμαξοστάσιο του Δήμου Χαλανδρίου και βγήκαμε να καθαρίσουμε τους δρόμους. Εκτός από την παραλαβή αλατιού από την Περιφέρεια προμηθευτήκαμε μόνοι μας αλάτι έτσι από την πρώτη στιγμή του χιονιά ρίξαμε τόνους αλάτι στους δρόμους με αλατιέρες και φορτηγά με αποτέλεσμα οι βασικοί δρόμοι να γίνουν γρήγορα προσβάσιμοι. Ζητήσαμε και αμέσως ήρθαν μηχανήματα από εργολήπτες τα οποία βγήκαν στους δρόμους. Βρεθήκαμε κοντά στους πολίτες. Που βρίσκεται το αμαξοστάσιο; Σε απόσταση 50 μέτρων από το τμήμα της Αττικής οδού όπου αποκλείστηκαν και κινδύνευσαν προχθές πολλοί συμπολίτες μας. Εαν προχθές υπήρχε ελάχιστη κινητοποίηση από τον δήμο θα βοηθούσαμε τους συμπολίτες μας. Χθες επισκεφτήκαμε το αμαξοστάσιο πιστεύοντας ότι εκεί θα γίνονταν μεγάλη κινητοποίηση από οδηγούς οχημάτων, χειριστές μηχανημάτων, προσωπικό της πολιτικής προστασίας, Αντιδημάρχους κ.α. Εκεί ήταν μόνο ένας φύλακας και ένας χειριστής φορτωτή. Βρισκόμαστε στην 3η ημέρα και βλέπουμε, δρόμους αποκλεισμένους από πεσμένα δένδρα, από το χιόνι, από τα εγκαταλελειμμένα αυτοκίνητα κ.α. Προσπαθήσαμε να μιλήσουμε με τον Δήμαρχο και μας είπαν ότι ήταν απασχολημένος. Αυτές οι καταστάσεις πρέπει να μας ενώνουν και καλό είναι να συζητάμε. Τα πράγματα μιλούν από μόνα τους. Γνωρίζανε τι έπρεπε να κάνουν και δεν κάνανε τίποτε. Δεν μπορούν να διαχειριστούν κρίσεις. Περπατήσαμε όλη την περιοχή της Τούφας Χαλανδρίου καί συναντήσαμε πολλούς συμπολίτες μας που διαμαρτύρονταν για την κατάσταση που επικρατούσε. Ενδεικτικά παραδείγματα: Ένας μεγάλος κορμός δένδρου κοντά στην Ιωαννίνων είχε πέσει και έκλεισε την οδό. Ένα αυτοκίνητο ήταν εγκαταλελειμμένο στην μέση της οδού Έβρου. Μία οικογένεια με ένα παιδί άρρωστο, όπως μας είπε, ήταν μέσα σε αυτοκίνητο με αλυσίδες στους τροχούς και δεν μπορούσε να βγει στην Πεντέλης. Στο Κ. Χαλάνδρι όπως στην οδό Σφακτηρίας και Αρκαδίου έπεσαν δένδρα, έκλεισε ο δρόμος και πολλές οικογένειες βρέθηκαν σε δύσκολη θέση. Δώσαμε όλα τα στοιχεία στο γραφείο δημάρχου και μέχρι στις 11 το βράδυ χθες δεν πήγε κανείς. Στο 12ο σχολείο και αλλού υπάρχουν προβλήματα κ.α. Αρκετοί συμπολίτες δεν είχαν ρεύμα στα σπίτια τους από την Δευτέρα το απόγευμα έως το απόγευμα της Τρίτης. Μεταξύ αυτών ήταν παιδιά, ηλικιωμένοι κ.α. Παναγιώτης ΒάσιοςΔημοτικός Σύμβουλος Χαλανδρίου «Χαλάνδρι Απόφαση Ευθύνης»
