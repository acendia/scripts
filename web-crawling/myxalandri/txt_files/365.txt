Title:
Συμβουλές ασφάλειας από την Ελληνική Αστυνομία για τους χρήστες των Α.Τ.Μ.
Description:
Χρησιμοποιείτε κάρτα ανάληψης από Αυτόματο Τραπεζικό Μηχάνημα συναλλαγών (Α.Τ.Μ.);&amp;nbsp;Ακολουθούν μερικές συμβουλές για την ασφάλειά σας από την Ελληνική Αστυνομία, όταν χρησιμοποιείτε τις Αυτόματες Τραπεζικές Μηχανές (Α.Τ.Μ.): Ως προς τον τρόπο χρήσης των Α.Τ.Μ. Πριν ξεκινήσετε τη συναλλαγή ελέγξτε προσεκτικά τον χώρο γύρω σας για τυχόν ύποπτες κινήσεις. Βεβαιωθείτε ότι στον χώρο που βρίσκεται το Α.Τ.Μ. δεν υπάρχει κάποιο πρόσθετο εξάρτημα, του οποίου η παρουσία δεν δικαιολογείται. Εάν εντοπίσετε οποιοδήποτε ύποπτο αντικείμενο, αλλοιώσεις ή σημάδια στη σχισμή υποδοχής της κάρτας, όπως στρεβλωμένο πλαίσιο, εκδορές, επιπλέον εξαρτήματα, τρύπες κ.λπ. αποφύγετε να χρησιμοποιήσετε το συγκεκριμένο Α.Τ.Μ. Ειδοποιήστε αμέσως την Τράπεζα. Σε περίπτωση που το Α.Τ.Μ. κρατήσει την κάρτα ή αντιμετωπίσετε οποιοδήποτε προβλήματος κατά τη συναλλαγή, επικοινωνήστε μόνο με την Τράπεζα που σας χορήγησε την κάρτα. Μην εμπιστεύεστε αγνώστους που προθυμοποιούνται να σας βοηθήσουν στον χειρισμό του Α.Τ.Μ. ή ζητούν το ΡΙΝ της κάρτας σας. Σε περίπτωση που το μηχάνημα παρουσιάσει οποιαδήποτε βλάβη, επικοινωνήσετε μόνο με τα τηλέφωνα της Τράπεζας. Όταν πληκτρολογείτε τον κωδικό σας ΡΙΝ «προστατέψτε» το πληκτρολόγιο, ώστε κανείς γύρω σας να μην αντιληφθεί τον τετραψήφιο αριθμό. Μετά την ολοκλήρωση της ανάληψης χρημάτων μετρήστε τα χρήματα με διακριτικότητα και όσο πιο σύντομα μπορείτε. Σε περίπτωση που κατά τη διαδικασία ανάληψης χρημάτων η συναλλαγή δεν έχει ολοκληρωθεί, ελέγξτε την απόδειξη της συναλλαγής. Εάν δεν είχατε ζητήσει απόδειξη τότε ξανατοποθετήστε την κάρτα σας στο A.T.M. και ελέγξτε είτε το υπόλοιπο είτε τις τελευταίες κινήσεις του λογαριασμού σας. Φροντίστε να μην είστε μόνοι σας, αν χρειαστεί να χρησιμοποιήστε Α.Τ.Μ. κατά τη διάρκεια της νύχτας και σε μη πολυσύχναστες περιοχές. Αν σκοπεύετε να αναλάβετε μεγάλο χρηματικό ποσό από τραπεζικό κατάστημα καλό θα ήταν να συνοδεύεστε από δεύτερο άτομο. Εάν χρησιμοποιείτε Α.Τ.Μ. που βρίσκεται σε ειδικό θάλαμο, μην επιτρέπετε σε άτομα που δεν γνωρίζετε να εισέλθουν στον χώρο, κατά τη διάρκεια της συναλλαγής. Μην αφήνετε τα κλειδιά σας ή πολύτιμα αντικείμενα στο αυτοκίνητό σας, ενώ χρησιμοποιείτε Α.Τ.Μ. και μην αφήνετε τη μηχανή του αυτοκινήτου σας αναμμένη. Για την προστασία του λογαριασμού σας Αποφεύγετε να χρησιμοποιείτε ως κωδικό (ΡΙΝ) την ημερομηνία γέννησης, τον αριθμό τηλεφώνου ή άλλα προσωπικά σας στοιχεία που μπορεί να γίνουν εύκολα αντιληπτά από επιτήδειους. Αποφεύγετε να γράφετε το ΡΙΝ οπουδήποτε. Αποφεύγετε να χρησιμοποιείτε το ίδιο ΡΙΝ σε περισσότερες από μια κάρτες σας. Επιλέξτε και απομνημονεύστε τον κωδικό ΡΙΝ που μόνο εσείς θα γνωρίζετε και που δεν θα μπορεί να προσδιορισθεί από προσωπικά σας αντικείμενα που υπάρχουν στο πορτοφόλι ή στην τσάντα σας. Μην δίνετε τον κωδικό σας PIN σε οποιονδήποτε και κάτω από οποιεσδήποτε περιστάσεις. Εάν κάποιος, για παράδειγμα επικαλεσθεί ότι τηλεφωνεί από την τράπεζα και ζητήσει τον αριθμό του ΡΙΝ για επαλήθευση, μην τον δώσετε. Οι Τράπεζες δεν ακολουθούν αυτή την πρακτική. Εάν έχετε αναγνώριση κλήσης, καταγράψτε τον αριθμό που αναγράφηκε στην τηλεφωνική σας συσκευή και ενημερώστε αμέσως την Αστυνομία. Μην αφήνετε ποτέ την απόδειξη συναλλαγής που έχει εκδώσει το Α.Τ.Μ. Συγκρίνετε τις αποδείξεις ανάληψης χρημάτων του Α.Τ.Μ. με το μηνιαίο ενημερωτικό δελτίο κίνησης του λογαριασμού σας. Εάν παρατηρήσετε οποιαδήποτε συναλλαγή που δεν έχετε πραγματοποιήσει ενημερώστε αμέσως την Τράπεζα. Να υπογράφετε την κάρτα σας. Αυτό εμποδίζει τον οποιοδήποτε να παραποιήσει το όνομά σας πάνω σε αυτήν. Μην δίνετε και μην δανείζετε ποτέ και σε κανέναν την κάρτα σας. Όταν κυκλοφορείτε έχετε μαζί σας μόνο τις κάρτες που προτίθεστε να χρησιμοποιήσετε. Αναφέρατε αμέσως την κλοπή ή την απώλεια κάρτας στην Τράπεζα και στην Αστυνομία. &amp;nbsp;
