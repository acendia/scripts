Title:
Ο Σύλλογος Εργαζομένων Δήμου Χαλανδρίου για την ιδιωτικοποίηση του ηλεκτροφωτισμού στην πόλη
Description:
Ανακοίνωση του Συλλόγου Εργαζομένων Δήμου Χαλανδρίου με θέμα: «Ιδιωτικοποίηση του ηλεκτροφωτισμού στο Δήμο Χαλανδρίου»: Με συνοπτικές διαδικασίες και με μια σύντομη συζήτηση στο Δημοτικό Συμβούλιο, εγκρίθηκε κατά πλειοψηφία η σκοπιμότητα της Ιδιωτικοποίησης του ηλεκτροφωτισμού στο Δήμο Χαλανδρίου (αριθμ. απόφασης Δ.Σ. 24/2023). Πρόκειται για την ανάθεση της Ενεργειακής Αναβάθμισης του συστήματος Ηλεκτροφωτισμού Κοινοχρήστων Χώρων του Δήμου μας σε ιδιώτες, σαν Σύμβαση Ενεργειακής Απόδοσης, για 12 χρόνια, με ταυτόχρονη εκχώρηση τμήματος των δημοτικών τελών, με το σκεπτικό ότι είναι η λύση με το «μικρότερο ρίσκο» για το Δήμο, γιατί η υπηρεσία του Δήμου είναι υποστελεχωμένη και δεν μπορεί να φέρει εις πέρας αυτό το έργο. Η αναβάθμιση του ηλεκτροφωτισμού της πόλης μας και η εξοικονόμηση ενέργειας είναι μία θετική κίνηση με την οποία συμφωνούν τόσο οι εργαζόμενοι όσο και οι δημότες της πόλης μας. Με τη λύση όμως που προβλέπει τη χρηματοδότηση της ενεργειακής αναβάθμισης από την εκχώρηση τμήματος των δημοτικών τελών, το όφελος από την ενεργειακή αναβάθμιση δεν θα το δει ο δημότης στην τσέπη του, αλλά ο επιχειρηματικός όμιλος που θα αναλάβει τη διαχείρισή του. Άλλωστε, έχουμε μάθει πλέον με τον πιο επώδυνο τρόπο, ότι η πολιτική των ιδιωτικοποιήσεων, ενέχει το υψηλότερο ρίσκο καθώς η ποιότητα και η ασφάλεια των παρεχόμενων υπηρεσιών θυσιάζονται για τα κέρδη των επιχειρηματικών ομίλων. Το ξεπούλημα του ηλεκτροφωτισμού, μια κομβικής για το Δήμο υπηρεσίας, αποτελεί συνέχεια και αποκορύφωμα των ιδιωτικοποιήσεων δημοτικών υπηρεσιών όπως η καθαριότητα, το πράσινο, οι τεχνικές υπηρεσίες, ακόμη και η γραμμή δημότη, που σύμφωνα με την «αριστερή» διοίκηση του Δήμου (με τη στήριξη του ΣΥΡΙΖΑ), «δεν μπορούν να ανταπεξέλθουν». Όμως, η απαξίωση των υπηρεσιών αποτελεί πολιτική επιλογή, όταν δεν διεκδικούνται προσλήψεις, δεν ενισχύονται με οργανικές θέσεις μέσω του Οργανισμού Εσωτερικής Υπηρεσίας, η κατανομή του υφιστάμενου προσωπικού και των μέσων γίνεται επιλεκτικά, κλπ. Καλούμε τους εργαζόμενους του δήμου μας να εμποδίσουμε στη πράξη με τον αγώνα μας την ιδιωτικοποίηση του ηλεκτροφωτισμού που επιχειρεί η Δημοτική Αρχή της πόλης μας, και να μην υποκύψουμε στο κλίμα εκφοβισμού που προσπαθεί να καλλιεργήσει η δημοτική αρχή. Καλούμε τους δημότες να μην επιτρέψουν αυτή την εξέλιξη που υποθηκεύει το μέλλον της πόλης μας και να παλέψουμε από κοινού για την ενεργειακή αναβάθμιση του ηλεκτροφωτισμού από τις Δημοτικές Υπηρεσίες με το όφελος να πηγαίνει στους δημότες και όχι στους επιχειρηματικούς ομίλους. για το ΔΣ Η πρόεδρος Σ. ΛίτιναΗ γραμματέας Α. Νικολάου  
