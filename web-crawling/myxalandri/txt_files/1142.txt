Title:
Βιοκλιματική ανάπλαση στο κέντρο του Χαλανδρίου με χρηματοδότηση 6 εκατ. ευρώ από το Ταμείο Ανάκαμψης
Description:
Χρηματοδότηση ύψους 6.000.000 ευρώ εξασφάλισε ο Δήμος Χαλανδρίου από το Ταμείο Ανάκαμψης &amp;amp; Ανθεκτικότητας για το έργο της βιοκλιματικής ανάπλασης στο κέντρο του Χαλανδρίου, στο πλαίσιο του προγράμματος «Παρεμβάσεις με στόχο τη βελτίωση του Δημόσιου Χώρου». Προηγήθηκε η έγκριση της σχετικής μελέτης, από το Κεντρικό Συμβούλιο Αρχιτεκτονικής. Το σχετικό ποσό εγγράφηκε στην αναμόρφωση του προϋπολογισμού που υπερψηφίστηκε στο Δημοτικό Συμβούλιο της 21ης Σεπτεμβρίου 2022 και μάλιστα με ευρεία πλειοψηφία, καθώς θετική ψήφο έδωσαν και οι δημοτικές παρατάξεις «Χαλάνδρι σε Δράση» και «Χαλάνδρι Ορίζοντας 2023», που συνήθως καταψηφίζουν τον προϋπολογισμό και τις αναμορφώσεις του, σημειώνει ο Δήμος Χαλανδρίου. Το έργο αφορά σε μια εμβληματική ανάπλαση, με στόχο την αναζωογόνηση του κέντρου του Χαλανδρίου, την αναβάθμιση του αστικού περιβάλλοντος και του βιοτικού επιπέδου των πολιτών. Τι περιλαμβάνει η ανάπλαση: Ηπιοποίηση της κυκλοφορίας, ώστε να δοθεί χώρος στη βόλτα και το παιχνίδι, σε ένα πιο ανθρώπινο και φιλικό περιβάλλον. Ανακατασκευή &amp;amp; διαπλάτυνση των πεζοδρομίων, για την ενίσχυση της προσβασιμότητας. Κατασκευή πεζοδρόμων και ανάπλαση υφιστάμενων πεζοδρόμων. Αύξηση της φύτευσης. Σίμος Ρούσσος, δήμαρχος Χαλανδρίου: «Το κέντρο της πόλης θα αλλάξει» «Η έγκριση του έργου από το Κεντρικό Συμβούλιο Αρχιτεκτονικής και η συνακόλουθη χρηματοδότησή του από το Ταμείο Ανάκαμψης αποδεικνύει στην πράξη την αρτιότητα και την ωριμότητας της μελέτης που κατέθεσε ο Δήμος Χαλανδρίου, με ομόφωνη μάλιστα απόφαση του Δημοτικού μας Συμβουλίου», σχολίασε ο δήμαρχος Χαλανδρίου Σίμος Ρούσσος προσθέτοντας: «Η σχεδιαζόμενη ανάπλαση είναι ένα εμβληματικό έργο που, σε συνδυασμό με την ανέγερση του νέου δημαρχείου και του υπόγειου πάρκινγκ, θα αλλάξει το κέντρο της πόλης, θα διευκολύνει την προσβασιμότητα σε πεζούς, ποδηλάτες, εμποδιζόμενα και ανάπηρα άτομα, θα ενισχύσει τη μικρή και μεσαία επιχειρηματικότητα και θα αναβαθμίσει την ποιότητας ζωής των κατοίκων του κέντρου. Ευχαριστώ τον γ.γ. του υπουργείου Περιβάλλοντος κ. Ευθύμιο Μπακογιάννη, για την αποφασιστική συμβολή του, τόσο στην έγκριση του έργου από το ΚΕΣΑ, όσο και στην ένταξή του στα χρηματοδοτούμενα από το Ταμείο Ανάκαμψης έργα αναπλάσεων. Ευχαριστώ επίσης την κ. Κρίστη Αγαπητού και τον κ. Μάνο Κρανίδη για τη συμβολή τους στην αποδοχή της χρηματοδότησης», κατέληξε ο Σίμος Ρούσσος.  
