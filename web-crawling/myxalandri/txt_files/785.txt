Title:
“Αγαπάμε το Χαλάνδρι”: Σοβαρές ελλείψεις στο κτήριο της Σολωμού
Description:
Ανακοίνωση της δημοτικής παράταξης “Αγαπάμε το Χαλάνδρι”, αναφορικά με το κτήριο επί της οδού Σολωμού:   Παρ’ ότι πέρασαν 2,5 χρόνια, για να λειτουργήσει το κτίριο της Σολωμού 10, παρ’ ότι δαπανήθηκαν περίπου 200.000€ για ενοίκια και σχεδόν 70.000€ για τις απαιτούμενες εργασίες από το ταμείο του Δήμου Χαλανδρίου, ακόμη και σήμερα εγείρονται νέα σημαντικά ερωτήματα, αφού τόσο οι εργαζόμενοι που μεταφέρθηκαν εκεί, όσο και οι δημότες που εξυπηρετούνται τίθενται καθημερινά σε σοβαρούς κινδύνους. Είναι ξεκάθαρο, ότι ο δήμαρχος Χαλανδρίου, κ. Σίμος Ρούσσος προκειμένου να σταματήσει να εκτίθεται, για τη μη λειτουργία ενός κτιρίου, που ήταν «γιαπί» για 30 μήνες περίπου, κι’ ενώ πλησιάζουν οι δημοτικές εκλογές, υποχρεώθηκε να το ανοίξει άρον-άρον, χωρίς όμως να τηρήσει τα απαραίτητα μέτρα ασφαλείας! Η παράταξη «Αγαπάμε το Χαλάνδρι» έχει δεσμευτεί, ότι δεν θα κάνει φθηνή αντιπολίτευση. Γι’ αυτό σήμερα θέτει συγκεκριμένα ζητήματα για την λειτουργία του κτιρίου της Σολωμού 10, αφού μετά από έλεγχο που διεξήγαγαν η επικεφαλής και υποψήφια δήμαρχος Χαλανδρίου, Κρίστη Αγαπητού, ο δημοτικός σύμβουλος, Θάνος Τσιαμπάς και το στέλεχος Μανώλης Δωρής, διαπίστωσαν ότι: Η Πυρασφάλεια: Είναι ελλιπής, αφού δεν υπάρχουν στο στο κτίριο, πυροσβεστήρες ή άλλα μέσα πυρόσβεσης του κτιρίου, οδεύσεις και σχεδιαγράμματα διαφυγής. Για τον Προσεισμικό Έλεγχο: Το κτίριο βρίσκεται ακόμη σε κατάσταση τεχνικών επισκευών (π.χ. τα κιγκλιδώματα χρήζουν αντικατάστασης κι’ είναι επικίνδυνα για την ασφάλεια των εργαζομένων), ενώ είναι άγνωστο αν έχει πραγματοποιηθεί αντισεισμικός έλεγχος. Προσβασιμότητα ΑΜΕΑ: Δεν υπάρχει ράμπα, ενώ και το ασανσέρ του κτιρίου το οποίο μπορεί να διευκολύνει τη μετακίνηση τους δεν βρίσκεται σε λειτουργική κατάσταση. Ασφάλεια: Έχει οριστεί Τεχνικός Ασφαλείας, που είναι υπεύθυνος για την υγεία στην εργασία και για την επίβλεψη των συνθηκών αυτής καθώς και για τη πρόληψη εργατικών ατυχημάτων; Υπάρχει ακόμη πλήθος ελλείψεων και ερωτηματικών για τη λειτουργία και την ασφάλεια του κτιρίου, για τους υπαλλήλους, που εργάζονται εκεί αλλά και για τους δημότες, που το επισκέπτονται. Η ουσία όμως είναι η εξής: «Η παράταξή μας ενεργεί με δύο βασικούς άξονες, που είναι η υπευθυνότητα και η σοβαρότητα, κι’ όχι τα επικοινωνιακά τεχνάσματα όπως πράττει ο κ. Ρούσσος. Αυτή είναι η μεγάλη μας διαφορά» αναφέρει η κα Αγαπητού.   Σχετικά άρθρα: “Χαλάνδρι σε Δράση”: 175.000 € για ένα άδειο κτίριο επί 27 μήνες! Δήμος Χαλανδρίου: «Η κ. Αγαπητού θα έπρεπε να γνωρίζει τις διαδικασίες» “Χαλάνδρι σε Δράση”: Κ. Ρούσσο απαντάτε «περί ανέμων και υδάτων» κι όχι επί της ουσίας “Αγαπάμε το Χαλάνδρι”: 200.000€ για το «γιοφύρι της Σολωμού» έχουν πληρώσει οι Χαλανδραίοι μέχρι στιγμής  
