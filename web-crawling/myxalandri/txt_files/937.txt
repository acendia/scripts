Title:
“Αγαπάμε το Χαλάνδρι”: «Μετεγκατάσταση Ρομά - Άλλη μια ευκαιρία που δεν πρέπει να χαθεί»
Description:
Η δημοτική παράταξη “Αγαπάμε το Χαλάνδρι” εξέδωσε την ακόλουθη ανακοίνωση, αναφορικά με την πρόσκληση των Υπουργείων Εσωτερικών και Εργασίας για τη μετεγκατάσταση των Ρομά:  Η δημοτική παράταξη «Αγαπάμε το Χαλάνδρι» καλεί τη δημοτική αρχή να υποβάλλει άμεσα τεκμηριωμένο σχέδιο ένταξης του Δήμου Χαλανδρίου στο νέο πρόγραμμα των Υπουργείων Εσωτερικών και Εργασίας και Κοινωνικών Υποθέσεων μέσω του οποίου θα χρηματοδοτηθούν δράσεις μετεγκατάστασης καταυλισμών Ρομά. Στην προοπτική αυτή η επικεφαλής της παράταξης και υποψήφια δήμαρχος Κρίστη Αγαπητού προτείνει ακόμα και τη σύσταση διαπαραταξιακής επιτροπής προκειμένου το Χαλάνδρι να απεμπλακεί οριστικά από το σημερινό τριτοκοσμικό σκηνικό διαβίωσης της κοινωνικής αυτής ομάδας. «Δυστυχώς, όπως τονίζει η κα Αγαπητού, η διοίκηση του κ. Ρούσσου παρότι είχε στο παρελθόν αντίστοιχες ευκαιρίες και χρηματοδοτικά εργαλεία, απέτυχε να δώσει οριστική λύση. Η ανοικτή πρόσκληση των Υπουργείων αποτελεί μοναδική ευκαιρία που δεν πρέπει τούτη τη φορά να χαθεί για την πόλη. Και στην κατεύθυνση αυτή, σημειώνει, οφείλουμε ΟΛΟΙ να εργαστούμε μακριά από επικοινωνιακές και διχαστικές κορώνες. Με όραμα, σχέδιο και εποικοδομητικές συνέργειες, όπου αυτές είναι αναγκαίες, με έναν και μοναδικό στόχο: Το κοινό καλό για όλες τις Χαλανδραίες και όλους τους Χαλανδραίους. Γιατί εμείς, καταλήγει η υποψήφια δήμαρχος, έτσι αποδεικνύουμε, ότι «Αγαπάμε το Χαλάνδρι».  
