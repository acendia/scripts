Title:
Φύτευση - γιορτή στο πάρκο του Συνοικισμού Χαλανδρίου
Description:
Φύτευση περιμετρικά του πάρκου του Συνοικισμού οργανώνουν το Σάββατο 27 Νοεμβρίου 2021 ο Σύλλογος Μικρασιατών Χαλανδρίου - «Ρίζες» και ο Δήμος Χαλανδρίου, με στόχο τη δημιουργία μιας μικρής όασης που αναμένεται, με την πάροδο του χρόνου, να βελτιώσει το μικροκλίμα της περιοχής. Η δράση θα ξεκινήσει στις 10:00 το πρωί του Σαββάτου. Θα φυτευτούν, μεταξύ άλλων, φωτίνιες, βιβούρνα, λουσίντουμ, ρυγχόσπερμα και διάφορα δέντρα. Τα φυτά προμηθεύτηκε ο Δήμος Χαλανδρίου, ενώ μέρος τους προέρχεται και από τη δωρεά φυτωριούχου που επλήγη από την πυρκαγιά του καλοκαιριού στον Αγ. Στέφανο. «Καλούμε όλους τους συμπολίτες μας, μικρούς και μεγάλους, να συμμετάσχουν σε αυτή τη δράση προσφοράς στην κοινωνία. Το πάρκο του Συνοικισμού θα γεμίσει χρώμα και μοσχοβολιές. Ο Σύλλογος θα προσφέρει κρασάκι και ζωντανή μουσική ενώ πολύ κοντά στον χώρο της φύτευσης θα λειτουργήσει και έκθεση βιβλίου. Πάρτε τσάπες και φτυάρια και ελάτε να φυτεύσουμε, να γιορτάσουμε, να ομορφύνουμε το Σάββατο και το πάρκο μας», σημειώνει στο μήνυμά του ο Σύλλογος Μικρασιατών. «Το πάρκο του Συνοικισμού είναι εμβληματικός χώρος για την πόλη μας. Η φύτευση του Σαββάτου έρχεται να προστεθεί στην ανάπλαση που γίνεται εκεί από το Καλοκαίρι του ‘20, με το έργο συμμετοχικού προϋπολογισμού, και η οποία θα επεκταθεί περαιτέρω μέσω του ευρωπαϊκού προγράμματος Cultural Hidrant. Και ας μην ξεχνάμε ότι, κάποια από τα φυτά που θα μπουν το Σάββατο περιμετρικά του πάρκου, επέζησαν της πυρκαγιάς στον Αγ. Στέφανο και δωρίστηκαν από τον κ. Παπαδημητρίου, ιδιοκτήτη φυτωρίου της περιοχής, για να ζήσουν στον Δήμο Χαλανδρίου και να ομορφύνουν το πάρκο του Συνοικισμού. Θα είμαστε όλοι εκεί το Σάββατο, για να στείλουμε το μήνυμα ότι η ζωή κερδίζει», σημείωσε ο δήμαρχος Χαλανδρίου Σίμος Ρούσσος. Κατά τη διάρκεια της δράσης θα τηρηθούν τα μέτρα αποτροπής διασποράς του κορωνοϊού, γι’ αυτό καλούνται όλοι οι συμμετέχοντες να φορούν μάσκα.   
