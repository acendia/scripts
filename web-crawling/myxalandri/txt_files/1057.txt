Title:
Ξεκινούν τα έργα για δύο νέες πλατείες στο Πάτημα Χαλανδρίου
Description:
Ξεκινούν, το επόμενο διάστημα, τα έργα για τη διαμόρφωση δύο ακόμα πλατειών στο Πάτημα Χαλανδρίου, μετά την υπογραφή της σχετικής σύμβασης με τον ανάδοχο, στις 4 Μαΐου 2023. Η υλοποίηση των έργων που περιλαμβάνονται στο Τεχνικό Πρόγραμμα του 2023, προχωρά χάρη στην εξασφαλισμένη χρηματοδότηση 627.600 ευρώ από το Πράσινο Ταμείο. Το έργο είναι συνολικού ύψους 1.046.000 ευρώ και τα επιπλέον κονδύλια που απαιτούνται, θα διατεθούν από ίδιους πόρους του Δήμου Χαλανδρίου. Οι εργασίες θα γίνουν στον κοινόχρηστο χώρο 1126, συνολικής έκτασης 1.733μ2, που περικλείεται από τις οδούς Δρυοπίδος, Αχαιών, Ανατολής &amp;amp; Αντώνη Τρίτση, και στον κοινόχρηστο χώρο 1228, συνολικής έκτασης 1.672μ2, επί των οδών Πόντου, Απολλωνίου &amp;amp; Διομήδους. Ποιες παρεμβάσεις θα γίνουν: Δημιουργία χώρων ήπιας άθλησης για νήπια, παιδιά μεγαλύτερης ηλικίας αλλά και ενήλικες. Δημιουργία χώρων συνάθροισης και αναψυχής. Τοποθέτηση πέργκολας και αναρριχωμένων φυτών στις εισόδους των κοινόχρηστων χώρων. Φύτευση περιμετρικά των χώρων με ψηλά δέντρα αλλά και θάμνους. Κάλυψη του εδάφους με φύτευση και σταθεροποιημένο χώμα για την καλύτερη διαχείριση του νερού της βροχής. Τοποθέτηση εξοπλισμού με παγκάκια αλλά και μικρούς κάδους απορριμμάτων. Τοποθέτηση δικτύου ηλεκτροφωτισμού με φωτιστικά σώματα Led και καλαίσθητους ιστούς. Σε όλες τις περιπτώσεις θα χρησιμοποιηθούν φιλικά προς το περιβάλλον και 100% ανακυκλώσιμα υλικά. Πέντε πλατείες... Οι παραπάνω παρεμβάσεις έρχονται να προστεθούν σε μια σειρά έργων ανάπλασης σε κοινόχρηστους χώρους του Πατήματος, που ξεκίνησαν μέσα στην πανδημία και προσφέρουν πλέον διέξοδο για παιχνίδι στους μικρούς και ανάπαυλα στους μεγάλους. Στο κοινό έχουν αποδοθεί η πλατεία μεταξύ των οδών Εγγλέζου Σταμάτη &amp;amp; Καρόλου Κουν (ΚΧ53), η γειτονική,  μεταξύ των οδών Μίνωα Βολανάκη &amp;amp; Ολυμπίας (ΚΧ55) και η πλατεία επί των οδών Αγράμπελης, Ηρακλείτου, Κυβέλης &amp;amp; Ντάλιας, η οποία περιλαμβάνει παιδική χαρά και αμφιθέατρο. Σε όλους τους χώρους έχουν διαμορφωθεί σύγχρονοι, λειτουργικοί και ασφαλείς παιδότοποι, για μικρά και μεγαλύτερα παιδιά. Μια ακόμα πλατεία, με φυτεύσεις και παγκάκια έχει διαμορφωθεί μεταξύ των οδών Ηρακλείτου &amp;amp; Λητούς. Τέλος, ολοκληρώνεται τις επόμενες μέρες η ανάπλαση στον κοινόχρηστο χώρο 1170 -περιλαμβάνεται μεταξύ των οδών Γεννηματά, Κλεισούρας και Ευρυδίκης- έργο το οποίο είχε σταματήσει μετά την έκπτωση του εργολάβου και δημοπρατήθηκε εκ νέου. ...Και τρία pocket parks Παράλληλα, αυτό το διάστημα, διαμορφώνονται τρία pocket parks -μικροί χώροι ανάπαυλας με φυτεύσεις και παγκάκια- στην οδό Ηρακλείτου. Αθλητικός πολυχώρος Σε πλήρη εξέλιξη βρίσκεται και το έργο του αθλητικού πολυχώρου που συνδυάζει πολλές αθλητικές λειτουργίες, γήπεδα τένις, βόλεϊ, ποδόσφαιρο 5Χ5, δρομικές διαδρομές με ταρτάν, σύγχρονα αποδυτήρια, χώρους γραφείων, χώρο ιατρείου και πλήρη προσβασιμότητα από ΑμεΑ. Αστικές αναπλάσεις 110.000 τ.μ. σε όλο το Χαλάνδρι συνολικού ύψους 22.596.000 ευρώ! Παράλληλα με τα έργα υποδομής στο Πάτημα, προωθείται σειρά αναπλάσεων που θα αλλάξουν την εικόνα στο κέντρο και τις άλλες γειτονιές του Χαλανδρίου: Βιοκλιματική ανάπλαση στο κέντρο της πόλης, με εξασφαλισμένη χρηματοδότηση 6.000.000 ευρώ από το Ταμείο Ανάκαμψης. Ανακατασκευή και ανάπλαση των οδών Ολύμπου &amp;amp; Μεταμορφώσεως, στην περιοχή της Τούφας, αλλά και της οδού Σοφ. Βενιζέλου, στο Κάτω Χαλάνδρι. Η ανάπλαση της Σοφ. Βενιζέλου σε συνδυασμό με την ανακατασκευή της Ηρώων Πολυτεχνείου, που ολοκληρώθηκε, θα δώσει ανάσα στην καθημερινότητα των πολιτών στο Κάτω Χαλάνδρι. Ανάπλαση της διαδρομής του Αδριάνειου Υδραγωγείου (από Ελ Αλαμέιν, Γυφτοπούλου, Κόδρου έως Επτανήσου &amp;amp; Χαράς) στο πλαίσιο του ευρωπαϊκού προγράμματος Cultural Hidrant. Η μεγάλη αυτή ανάπλαση, στο πλαίσιο του Cultural Hidrant, θα συναντήσει τη διαμόρφωση της παραρεμάτιας ζώνης, στην περιοχή των οδών Αιγαίου &amp;amp; Ποταμού Καλαμά, όπου υλοποιείται ήδη το πρώτο στο Χαλάνδρι έργο συμμετοχικού προϋπολογισμού. Δημιουργία πεζοπορικής διαδρομής στις οδούς Ευριπίδου, Στρ. Δ. Ρουμπέση, Σ. Καλλισπέρη &amp;amp; Φιλίππου Λίτσα.    
