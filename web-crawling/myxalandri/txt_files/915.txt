Title:
Παρέμβαση του «Ρουβίκωνα» στο σπίτι του Σταύρου Θεοδωράκη στο Χαλάνδρι
Description:
«Ο Θεοδωράκης είναι ένας κακός, αλλά πολύ επικίνδυνος σκηνοθέτης», αναφέρει ο «Ρουβίκωνας» σε ανάρτησή του στο Facebook. Παρέμβαση στο σπίτι του δημοσιογράφου, Σταύρου Θεοδωράκη πραγματοποίησε αργά το βράδυ της Τρίτης, η αναρχική συλλογικότητα «Ρουβίκωνας», την ώρα που προβαλλόταν η συνέντευξη του πρωθυπουργού, Κυριάκου Μητσοτάκη στην εκπομπή «Πρωταγωνιστές». Μέλη του «Ρουβίκωνα» έγραψαν στην είσοδο του σπιτιού του Σταύρου Θεοδωράκη στο Χαλάνδρι ένα σύνθημα που γράφει «Το αίμα είναι ποτάμι και οι εκπομπές δεν το ξεπλένουν». Όπως γράφει ο «Ρουβίκωνας» με ανάρτησή του στο Facebook, αναφερόμενος στη συνέντευξη του πρωθυπουργού: «Κανένα κανάλι και καμία εκπομπή-πλυντήριο, όπως οι «Πρωταγωνιστές» του Θεοδωράκη, δεν μπορούν να θολώσουν πια το τοπίο και να βγάλουν καθαρούς τους υπεύθυνους του εγκλήματος των Τεμπών». «Κι ο Θεοδωράκης βεβαίως απλά ένας κακός, αλλά πολύ επικίνδυνος σκηνοθέτης. ΤΟ ΑΙΜΑ ΕΙΝΑΙ ΠΟΤΑΜΙ ΚΑΙ ΟΙ ΕΚΠΟΜΠΕΣ ΔΕΝ ΤΟ ΞΕΠΛΕΝΟΥΝ», καταλήγει η ανάρτηση. Αναλυτικά η ανάρτηση: «Παρέμβαση στο σπίτι του δημοσιογράφου Σταύρου Θεοδωράκη στο Χαλάνδρι. Όποιος πιστεύει στα σοβαρά ότι εξουσία και ανθρωπιά μπορούν να συνυπάρξουν, είτε παραμένει ακόμα πολύ αφελής είτε είναι κολαούζος της εξουσίας. Και ακόμα περισσότερο, αν συνεχίζει να το πιστεύει μετά τη δολοφονία των Τεμπών. Κανένα μα κανένα τμήμα της κοινωνικής βάσης δεν πρέπει να πέφτει στην παγίδα και να αντιμετωπίζει την εξουσία, είτε του κράτους είτε του κεφαλαίου, με όρους ανθρωπιάς. Να μην νομίζει κάνεις ότι ως άνθρωποι μπορεί να κάνουν και κάποιο λάθος. Η αλήθεια είναι ότι δεν νοιάζονται για εμάς. Νοιάζονται μονάχα για τη θέση και τα κέρδη τους, και εμάς μας βλέπουν ως αριθμούς και ως υπηκόους. Και ως τέτοιοι θέλουν υποχρεωτικά να πιστέψουμε τη δική τους μοναδική «αλήθεια», που προσπαθούν με μαεστρία να φτιάξουν, μες στη μέθη της αλαζονείας που τους δίνει η εξουσία τους, αλλά και μπρος στο φόβο που τους προξενεί η κοινωνική οργή. Γιατί μετά τα Τέμπη, η κοινωνική βάση σήκωσε κεφάλι και τη φοβήθηκαν. Γιαυτό και έτρεξαν σωρηδόν να γνωστά παπαγαλάκια των ΜΜΕ να μαζέψουν τα ασυμμάζευτα, νομίζοντας πως η κοινωνία τρώει σανό. Ό,τι έγινε στα Τέμπη, όσο κι αν κοπανιούνται, δεν ξεπλένεται κι ούτε μπορούν να κρυφτούν οι υπεύθυνοι αυτού του εγκλήματος. Κανένα κανάλι και καμία εκπομπή-πλυντήριο, όπως οι «Πρωταγωνιστές» του Θεοδωράκη, δεν μπορούν να θολώσουν πια το τοπίο και να βγάλουν καθαρούς τους υπεύθυνους του εγκλήματος των Τεμπών. Και αφού μιλάνε για τραγωδία, τα μόνα τραγικά πρόσωπα της υπόθεσης είναι οι 57 νεκροί, κι ο Μητσοτάκης κι η παρέα του οι αδίστακτοι θύτες. Γιατί δεν φτάνει που συνέβη ό,τι συνέβη, προσπαθούν κιόλας με νύχια και με δόντια να τη βγάλουν καθαρή. Κι ο Θεοδωράκης βεβαίως απλά ένας κακός, αλλά πολύ επικίνδυνος σκηνοθέτης. ΤΟ ΑΙΜΑ ΕΙΝΑΙ ΠΟΤΑΜΙ ΚΑΙ ΟΙ ΕΚΠΟΜΠΕΣ ΔΕΝ ΤΟ ΞΕΠΛΕΝΟΥΝ». Πηγή: www.in.gr  
