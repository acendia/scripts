Title:
Καθορισμός ημέρας ακρόασης πολιτών από την Ελληνική Αστυνομία
Description:
Την τελευταία Πέμπτη κάθε μήνα, από 14:00 - 22:00 ώρας, στο Αρχηγείο Ελληνικής Αστυνομίας, πενταμελής επιτροπή θα είναι στη διάθεση πολιτών, για να συζητήσουν θέματα αστυνομικής φύσης Στόχος είναι η δημιουργία και εμπέδωση σχέσεων αμοιβαίας εμπιστοσύνης που αναπτύσσονται με τη φυσική παρουσία και τον διάλογο Με απόφαση του Αρχηγού της Ελληνικής Αστυνομίας, Αντιστράτηγου Αριστείδη Ανδρικόπουλου καθιερώνεται, από τον τρέχοντα μήνα, ημέρα ακρόασης πολιτών με στόχο να ισχυροποιηθεί η σχέση αμοιβαίας κατανόησης και εμπιστοσύνης με την κοινωνία, εξασφαλίζοντας παράλληλα την αποδοχή, τη στήριξη και τη συνεργασία των συμπολιτών μας. Στο πλαίσιο αυτό, συγκροτείται πενταμελής επιτροπή από τους Προϊσταμένους των Κλάδων του Αρχηγείου, υπό την άμεση εποπτεία του Αρχηγού του Σώματος. Η επιτροπή θα δέχεται σε ακρόαση πολίτες που επιθυμούν να εκθέσουν δια ζώσης το πρόβλημα που τους απασχολεί, την τελευταία Πέμπτη κάθε μήνα, κατά το χρονικό διάστημα από 14:00 έως 22:00 ώρας. Σε περίπτωση που ο αριθμός των υποβληθέντων αιτημάτων ακρόασης καθιστά αδύνατη τη δυνατότητα ανταπόκρισης στο σύνολό τους, οι ενδιαφερόμενοι θα ενημερώνονται σχετικά από το Επιτελικό Γραφείο του κ. Αρχηγού, προκειμένου είτε να επανακαθορίζεται ο χρόνος συνάντησης, είτε να επιλέγεται εναλλακτικός τρόπος χειρισμού του ζητήματος. Πρόκειται για μία καινοτόμο δράση, που εφαρμόζεται για πρώτη φορά στη χώρα μας, αναδεικνύοντας το κοινωνικό πρόσωπο της Αστυνομίας και ενισχύοντας τη σχέση αμοιβαίας εμπιστοσύνης και κατανόησης, μεταξύ Αστυνομίας και πολιτών. Οι πολίτες μπορούν να υποβάλλουν τα αιτήματα ακρόασης το πρώτο πενθήμερο κάθε μήνα, εγγράφως, μέσω ηλεκτρονικού ταχυδρομείου στη διεύθυνση request.chief@astynomia.gr ή τηλεφωνικά στον αριθμό 210-6925986, καθημερινά από 10:00 έως 13:00 ώρας. Κατ’ εξαίρεση, για τον τρέχοντα μήνα, τα αιτήματα θα υποβάλλονται το χρονικό διάστημα από 21-25 Αυγούστου τις ίδιες ώρες. &amp;nbsp;
