Title:
Ψήφισμα για τα Τέμπη κατέθεσε στο Δημοτικό Συμβούλιο η παράταξη “Χαλάνδρι Απόφαση Ευθύνης”
Description:
Ψήφισμα για τα Τέμπη κατέθεσε η δημοτική παράταξη “Χαλάνδρι Απόφαση Ευθύνης” στο Δημοτικό Συμβούλιο Χαλανδρίου της 15ης Μαρτίου 2023. Το ψήφισμα υποστήριξαν και ψήφισαν επίσης η επικεφαλής της παράταξης “Αγαπάμε το Χαλάνδρι” κ. Κρίστη Αγαπητού και τα παρευρισκόμενα μέλη του συνδυασμού.  «Τα μεγάλα θέματα σε εθνικό και τοπικό επίπεδο πρέπει να μας ενώνουν», σημειώνει ο κ. Παναγιώτης Βάσιος, δημοτικός σύμβουλος, επικεφαλής της παράταξης “Χαλάνδρι Απόφαση Ευθύνης”. Το ψήφισμα: «Το Δημοτικό Συμβούλιο Χαλανδρίου εκφράζει την βαθιά οδύνη του για την ανείπωτη τραγωδία του σιδηροδρομικού δυστυχήματος των Τεμπών, καθώς και βαθιά συλλυπητήρια στις οικογένειες των δεκάδων θυμάτων, νέων στην πλειοψηφία τους συνανθρώπων μας, οι οποίοι χάθηκαν τόσο άδικα και τόσο πρόωρα. Η στήριξή τους από την Πολιτεία, άμεσα και ουσιαστικά, με κάθε πρόσφορο τρόπο, είναι η ελάχιστη έμπρακτη έκφραση συλλυπητηρίων και καλούμε την Πολιτεία να ανταποκριθεί άμεσα. Επιπλέον, η ταχύτατη, αντικειμενική και αξιόπιστη διερεύνηση των αιτίων της τραγωδίας και ο ορθός καταλογισμό ευθυνών προς όλους τους υπαίτιους, είτε εμπλέκονται άμεσα είτε έμμεσα με το συγκεκριμένο δυστύχημα, είναι άμεση απαίτηση. Το ίδιο ισχύει και για την θεραπεία όλων των δυσλειτουργιών και ελλείψεων όχι μόνο σε σχέση με το σιδηροδρομικό δίκτυο αλλά σε όλων των δημόσιων και ιδιωτικών δικτύων μεταφοράς, με στόχο την ασφαλή μετακίνηση όλων των Ελλήνων πολιτών. Καλούμε την Κυβέρνηση αλλά και όλα τα κοινοβουλευτικά πολιτικά κόμματα να επιδείξουν υπευθυνότητα και με διάθεση συνεργασίας να ενεργηθούν άμεσα και με επείγοντα χαρακτήρα, τα δέοντα ώστε να αισθανθούν οι πολίτες ως διοικούμενοι ότι τυγχάνουν προστασίας και ότι μπορούν να αισθάνονται ότι διαβιώνουν σε ένα κράτος δικαίου που μεριμνά επιτέλους για την ασφάλειά τους και την χρηστή διοίκηση». Παναγιώτης ΒάσιοςΔημοτικός Σύμβουλος Χαλανδρίου“Χαλάνδρι Απόφαση Ευθύνης”   * φωτο AP
