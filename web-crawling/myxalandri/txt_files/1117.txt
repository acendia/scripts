Title:
Υποψήφιος Βουλευτής στην Β1 Εκλογική Περιφέρεια Βόρειου Τομέα Αθηνών εγώ; Του Χάρη Κουγιουμτζόπουλου
Description:
Ναι μετά από 30 περίπου χρόνια αποχής, αποφάσισα τώρα στην ηλικία των -ήντα να βάλω υποψηφιότητα στην Β1 Εκλογική Περιφέρεια Βόρειου Τομέα της Αθηνών με το Πράσινο και Μωβ. Πολύ απλά για να δώσω μια εναλλακτική λύση στον περίγυρό μου και μια ευκαιρία: στις γκρίζες ζώνες της πολιτικής να βάλουν χρώμα. Να στείλουν ένα μήνυμα ότι θέλουν χρώμα στην πολιτική. Οι ΠΡΑΣΙΝΟΙ και η Συμμαχία Πράσινο και Μωβ είναι αντισυστημικά κόμματα. Γιατί βάζουν σε προτεραιότητα το Περιβάλλον, τις σχέσεις μεταξύ των ανθρώπων και τον έλεγχο της δημόσιας διοίκησης από την κοινωνία. Δεν λέμε τίποτα διαφορετικό. Προστασία του Περιβάλλοντος, Συμμετοχική Δημοκρατία, Ευρωπαϊκή Ολοκλήρωση και αλλαγή στα μοντέλα παραγωγής και κατανάλωσης ειδικά στο θέμα της διατροφής και της μεταχείρισης των ζώων. Μόνο που οι άλλοι τα λένε, συμφωνούν, αλλά κάνουν τα ακριβώς αντίθετα. Αυτήν ακριβώς την έλλειψη αξιπιστίας επιθυμούμε στο Πράσινο και Μωβ να αντιστρέψουμε στην Βουλή. Οι πολιτικοί να λένε αυτό που πραγματικά θα κάνουν και να το κάνουν. Αν μπούμε στην Βουλή θα συνεργαστούμε με όποιον υποχωρήσει και αποφασίσει ότι επιτέλους θα κάνει αυτό που λέει. Αν δεν μπούμε στην Βουλή, εκείνοι που θα μας ψηφίσουν, θα έχουνε δώσει ένα ισχυρό μήνυμα ότι υπάρχουν και αυτές οι φωνές και δυναμώνουν και παράλληλα θα δυσκολέψουμε τις αυτοδυναμίες που φτιάχνουν το κομματικό και καταστροφικό κράτος. Θα είναι ένα μήνυμα προτροπής για την ανάκτηση της αξιοπιστίας του Πολιτικού Συστήματος. «Αφού το λες κάντο». Ο ρόλος μας είναι καταλυτικός καθώς όσο πιο δυνατοί παρουσιαστούμε, τόσο πιο κοντά θα φέρουμε το πολιτικό σύστημα στον κοινωνικό έλεγχο και στον σεβασμό του περιβάλλοντος. Προσφέρουμε την εναλλακτική πρόταση σε όλους εκείνους που είναι αηδιασμένοι, νιώθουν αποστροφή, αλλά αν δεν πάνε να ψηφίσουν, θα δώσουν δύναμη στο πρώτο κόμμα κα θα το κάνουν πιο ισχυρό και πιο αλαζονικό. Είναι άλλο πράγμα να πάρει ένα κόμμα 100.000 ψήφους στους 200.000 που θα ψηφίσουν, άλλο να πάρει 100.000 στους 300.000 που θα ψηφίσουν και άλλο στους 500.000. Στην πρώτη περίπτωση παίρνει 50% στην δεύτερη 33% και στην τρίτη 20%, ενώ οι ψήφοι του είναι σταθεροί. Οι ΠΡΑΣΙΝΟΙ και η Συμμαχία ΠΡΑΣΙΝΟ &amp;amp; ΜΩΒ λέει πολύ απλά «κάντε αυτό που λέτε στον κόσμο» Εφόσον υπερασπίζεστε το Περιβάλλον όπως λέτε κάντε το. Μην επενδύετε στις εξορύξεις. Μην επενδύετε σε περιοχές Natura, μην νομιμοποιείτε την αυθαίρετη δόμηση. Εφόσον υπερασπίζεστε την Ευρωπαϊκή Ολοκλήρωση κάντε το. Ενώστε τις φωνές σας και συμμαχήστε με αυτούς που το θέλουν και όχι με αυτούς που κρατάνε τους διαχωρισμούς. Εφόσον λέτε ότι πρέπει να αλλάξει και να αποκεντρωθεί το μοντέλο κατανάλωσης και παραγωγής στην διατροφή κάντε το. Σταματήστε να επενδύετε σε μεγάλες παραγωγικές μονάδες που σκοτώνουν την αποκεντρωμένη αγροτική παραγωγική δομή. Εφόσον λέτε ότι το κράτος τροφοδοτεί την διαφθορά, ανοίξτε το στον Κοινωνικό Έλεγχο με Ανοιχτά Δεδομένα και μην κρύβετε πράξεις, μελέτες και μετρήσεις. Εφόσον λέτε ότι υπερασπίζεστε την Συμμετοχική Δημοκρατία εφαρμόστε το και μην δημιουργείτε αυτόνομα όργανα και κρυφές διαδικασίες στην διοίκηση. Εφόσον λέτε ότι υπερασπίζεστε την Κοινωνική Συνοχή επιδοτήστε την διευρυμένη παραγωγική βάση, αυξήστε τους μισθούς, μην επιδοτείτε τα μεγάλα οικονομικά συμφέροντα και τις μεγάλες μονάδες, μην δυναμώνετε κι άλλο τους ισχυρούς και σταματήστε την επιδοματική πολιτική. Εφόσον επικαλείστε την Φορολογική Δικαιοσύνη κάντε το. Ανατρέψτε την αναλογία έμμεσων και άμεσων φόρων και εφαρμόστε την παρ. 5 του Αρθρου 4 του Συντάγματος: «Οι Έλληνες πολίτες συνεισφέρουν χωρίς διακρίσεις στα δημόσια βάρη, ανάλογα με τις δυνάμεις τους». Εφόσον λέτε ότι πρέπει να εφαρμόσουμε όρους Βιώσιμης Κινητικότητας κάντε το. Εφαρμόστε την. Εφόσον υπερασπίζεστε την ευζωϊα των ζώων προστατεύστε τα. Πολύ απλά το ΠΡΑΣΙΝΟ &amp;amp; ΜΩΒ θα τους υποχρεώσει να κάνουν αυτά που λένε. Θα τους υποχρεώσουμε να σταματήσουν το «ναι μεν αλλά». Γιατί; Μα πολύ απλά διότι εμείς δεν έχουμε πελατειακές σχέσεις, δεν είμαστε καριερίστες πολιτικοί και δεν χρηματοδοτούμαστε από οικονομικά κέντρα. Είμαστε ένα κόμμα ανατροπής της σημερινού πολιτικού συστήματος. Ποιοι δήμοι απαρτίζουν την Β1 Εκλογική Περιφέρεια Βόρειου Τομέα της Αθηνών: Δήμος Κηφισιάς, Πεντέλης, Μεταμόρφωσης, Λυκόβρυσης-Πεύκης, Αμαρουσίου, Βριλησσίων, Ηρακλείου, Χαλανδρίου, Αγίας Παρασκευής, Νέας Φιλαδέλφειας-Νέας Χαλκηδόνας, Νέας Ιωνίας, Γαλατσίου, Φιλοθέης-Ψυχικού και Παπάγου-Χολαργού. Χάρης ΚουγιουμτζόπουλοςΔημοσιογράφος Τοπικής Αυτοδιοίκησης  
