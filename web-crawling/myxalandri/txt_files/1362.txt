Title:
Στις Περιφέρειες η αρμοδιότητα απομάκρυνσης παράνομων αφισών σε χώρους αρμοδιότητάς τους
Description:
Ένα από τα σημαντικότερα προβλήματα που αφορούν στην ρύπανση του περιβάλλοντος και στην πρόκληση ατυχημάτων στο οδικό δίκτυο και χώρους αρμοδιότητας των Περιφερειών, επιλύεται με το νέο θεσμικό πλαίσιο που καταρτίστηκε μετά από πρόταση της Περιφέρειας. Ειδικότερα, στην αρμοδιότητα των Περιφερειών περνά δια νόμου (ν. 4954/2022, άρθρο 60), η άμεση απομάκρυνση των παράνομων υπαίθριων διαφημίσεων, επιγραφών, αφισών και παρόμοιων κατασκευών, οι οποίες αναρτούνται στους χώρους ευθύνης τους, ενώ με απόφαση του φορέα θα επιβάλλονται υψηλά πρόστιμα, καθώς επίσης και καταλογισμός των εξόδων αποξήλωσης σε αυτούς που παρανομούν. Πρόκειται για μια πρόταση της Περιφέρειας Αττικής, την οποία προώθησε προς ψήφιση στη Βουλή ο υπουργός Εσωτερικών Μ. Βορίδης, προκειμένου να δημιουργηθεί ένα σαφές και ισχυρό αποτρεπτικό πλαίσιο για όσους επιμένουν σε αυτή την αντιπεριβαλλοντική πρακτική. Υπενθυμίζεται ότι με εντολή του Γ. Πατούλη από την αρχή της ανάληψης των καθηκόντων του, τα συνεργεία της Περιφέρειας Αττικής προχώρησαν σε συστηματικό καθαρισμό των κεντρικών οδικών αξόνων της Αττικής, απομακρύνοντας παράνομες αφίσες και διαφημιστικά λάβαρα, που αφενός δημιουργούσαν μια άσχημη εικόνα και ρύπαιναν το περιβάλλον, αφετέρου αποτελούσαν κίνδυνο για τους διερχόμενους οδηγούς, καθώς μπορεί να προκαλέσουν απόσπαση προσοχής αλλά και να αποκρύψουν ταμπέλες οδικής σήμανσης, όπως και φωτεινούς σηματοδότες. Στο άρθρο 60 του επίμαχου νόμου προβλέπεται ότι το ύψος του προστίμου ανέρχεται από χίλια πεντακόσια (1.500) ευρώ μέχρι τριάντα χιλιάδες (30.000) ευρώ και επιβάλλεται ανάλογα με τον βαθμό διακινδύνευσης της ασφάλειας των χρηστών, σύμφωνα με τον ΚΟΚ. Επίσης στην παράγραφο 3 του άρθρου 60 προβλέπεται ότι: Οι δαπάνες αφαίρεσης, οι δαπάνες αποκαταστάσεως του χώρου και κάθε άλλη συναφής με την αφαίρεση δαπάνη, καταλογίζονται σε βάρος των υπαιτίων με απόφαση του Περιφερειάρχη και εισπράττεται υπέρ εκείνου που πραγματοποίησε τις δαπάνες. Μετά από τη σχετική εξέλιξη, η Περιφέρεια Αττικής προετοιμάζει και τη σύσταση ειδικού συνεργείου, το οποίο θα απομακρύνει άμεσα αφίσες και άλλα διαφημιστικά υλικά. Ο περιφερειάρχης Αττικής Γιώργος Πατούλης εξέφρασε την ικανοποίησή του για τη σχετική νομοθετική πρόβλεψη και υπογράμμισε: «Από την πρώτη μέρα ως Περιφερειάρχης Αττικής, επισήμανα την ανάγκη για ένα σαφές πλαίσιο αρμοδιότητας, ώστε να υπάρχει άμεση και συντονισμένη επέμβαση στο φαινόμενο της παράνομης αφισοκόλλησης. Και τότε, και τώρα με θεσμοθετημένη την υποχρέωση να απομακρύνουμε άμεσα τις αφίσες από τους χώρους ευθύνης μας, η Περιφέρεια Αττικής και εγώ προσωπικά, είμαστε αποφασισμένοι να αλλάξουμε το πρόσωπο της Αττικής με μηδενική ανοχή σε όσους παρανομούν επιβαρύνοντας το περιβάλλον και διακινδυνεύοντας τις ζωές των συμπολιτών μας. Η αντικοινωνική και επικίνδυνη για την ασφάλεια πεζών και οδηγών πρακτική των παράνομων αφισοκολλήσεων, εκτός από αντιπεριβαλλοντική είναι, σε κάποιες περιπτώσεις, και ένας παρωχημένος τρόπος προβολής και επικοινωνίας. Χαιρετίζω με ικανοποίηση την υιοθέτηση της πρότασής μας από τον Υπουργό Εσωτερικών Μ. Βορίδη. Πρόκειται για μια νομοθετική παρέμβαση η οποία ξεκαθαρίζει ένα ομιχλώδες τοπίο και δίνει λύση σε ένα σημαντικό πρόβλημα, όχι μόνο σε επίπεδο Αττικής, αλλά στο σύνολο της χώρας».
