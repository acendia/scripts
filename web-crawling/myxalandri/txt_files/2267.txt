Title:
Συνάντηση αντιπεριφερειάρχη Σοφίας Κορωναίου με τον Σύλλογο Ρεματιάς Χαλανδρίου
Description:
Συνάντηση εργασίας είχε η αντιπεριφερειάρχης Βόρειου Τομέα Αθηνών, Σοφία Κορωναίου - Καμπά με αντιπροσωπεία του Συλλόγου Προστασίας Περιβάλλοντος και Ρεματιάς Πεντέλης - Χαλανδρίου αποτελούμενη από την πρόεδρο Μαρίνα Σμαραγδή και την ταμία, Ρούλα Καϊμάκη. Η συνάντηση πραγματοποιήθηκε, στις 14/04/2019, στα γραφεία της Περιφέρειας με τη συμμετοχή υπηρεσιακών παραγόντων και επί τάπητος τέθηκαν όλα τα ζητήματα που σχετίζονται με την προστασία και ανάδειξη της ρεματιάς. Η αντιπεριφερειάρχης αφού επεσήμανε την ιδιαίτερη ευαισθησία και το σταθερό ενδιαφέρον για τη Ρεματιά Πεντέλης Χαλανδρίου ως πολύτιμο πνεύμονα πρασίνου, ενημέρωσε τους εκπροσώπους του Συλλόγου για το πρόγραμμα καθαρισμού των ρεμάτων που υλοποιεί η Περιφέρεια και τις προγραμματισμένες παρεμβάσεις στήριξης των πρανών σε σημεία της ρεματιάς καθώς και για το πρόγραμμα βιολογικού ψεκασμού συνολικά των ρεμάτων της βόρειας Αθήνας που ξεκίνησε από τον περασμένο μήνα. Οι δύο πλευρές σε συνέχεια της εποικοδομητικής συνεργασίας που έχουν αναπτύξει επαναβεβαίωσαν την κοινή αντίληψη για συνολική αντιπλημμυρική θωράκιση της ρεματιάς στο πλαίσιο σχετικής μελέτης που πρόκειται να προκηρυχτεί από το υπουργείο Υποδομών και Μεταφορών συνολικά για τη λεκάνη του Ποδονίφτη. Επιπλέον, επισημάνθηκε η ανάγκη ελέγχου της πεζογέφυρας μεταξύ Βριλησσίων και Αμαρουσίου και ο καθαρισμός υπογειοποιημένων τμημάτων της ρεματιάς, ενώ ως προς τον καθαρισμό της ο Σύλλογος πρόκειται να συνδράμει υποδεικνύοντας τα επιβαρυμένα με σκουπίδια σημεία, ώστε η παρέμβαση να είναι πιο στοχευμένη και αποτελεσματική. Από τον Σύλλογο της Ρεματιάς ετέθησαν ζητήματα, όπως η επικαιροποίηση της οριοθέτησης του ρέματος, οι χρήσεις γης κ.ά., καθώς και το πάγιο αίτημά του για τη σύσταση Φορέα Διαχείρισης, όπως ορίζει από το 1995 το Προεδρικό Διάταγμα Προστασίας της Ρεματιάς. Υπήρξε αμοιβαία διάθεση διαρκούς επικοινωνίας για την προώθηση της επίλυσής τους. &amp;nbsp;
