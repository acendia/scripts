Title:
Cultural HIDRANT: Οι μαθητές του Χαλανδρίου συμμετέχουν, εξερευνούν και ζωγραφίζουν
Description:
Μια χελώνα, ένα πηγάδι, μία κρήνη, ένα ρέμα ...εικόνες που ενώνουν μια διαδρομή, την υπόγεια διαδρομή του νερού, τη διαδρομή που περιλάμβανε ο περίπατος που οργάνωσαν οι εταίροι του ευρωπαϊκού προγράμματος Cultural H.ID.RA.N.T. για τους μαθητές και τις μαθήτριες του 3ου Γυμνασίου Χαλανδρίου. «Οι Flaneurs του νερού. Ένα παιχνίδι για εξερευνητές», ήταν ο τίτλος του συμμετοχικού εργαστηρίου που υλοποίησε η Commonspace, στις 28 Μαρτίου 2022, στο πλαίσιο του Cultural H.ID.RA.N.T., με τη συνδρομή του Δήμου Χαλανδρίου, της ΕΥΔΑΠ, της Ομάδας Προφορικής Ιστορίας του Δήμου και του Συλλόγου Προστασίας Περιβάλλοντος και Ρεματιάς Πεντέλης-Χαλανδρίου. Κατά τη διάρκεια των εργαστηρίων, οι μαθητές και οι μαθήτριες μαθαίνουν για το Αδριάνειο Υδραγωγείο, περπατούν στη γειτονιά τους και δημιουργούν σκίτσα εμπνευσμένα από τους περιπάτους τους. Ο πρόσφατος περίπατος ξεκίνησε από το 3ο Γυμνάσιο, δίπλα στην παλιά σαπωνοποιία Ζερβού και τη Ριζάρειο σχολή και κατέληξε στην καταπράσινη Ρεματιά Χαλανδρίου. Στην πλατεία Ελ Αλαμέιν στον Συνοικισμό Χαλανδρίου, ο κ. Θέμις Γκιών από την ΕΥΔΑΠ μίλησε στα παιδιά για το Αδριάνειο Υδραγωγείο, το τρεχούμενο νερό στις υπόγειες σήραγγές του, τα ορατά πηγάδια του και την εφαρμογή «Drop A Message»! Η εφαρμογή υλοποιήθηκε από την ΕΥΔΑΠ στο πλαίσιο του ευρωπαϊκού προγράμματος, με στόχο την ανάδειξη της ιστορικής σημασίας του Αδριάνειου, της πολυπλοκότητας του σχεδιασμού του και της ιστορικής σημασίας του, αλλά και την ευαισθητοποίηση του κοινού για τις πιθανές χρήσεις του νερού του. Επόμενη στάση του περιπάτου ήταν η Κρήνη του Χέλιου, όπου οι συμμετέχοντες άκουσαν ιστορίες για τα προσφυγικά σπίτια της περιοχής, από την κ. Νάση Σιαφάκα της Ομάδας Προφορικής Ιστορίας του Δήμου. Στην παραρεμάτια περιοχή, δίπλα στο 6ο Γυμνάσιο, ο αντιδήμαρχος Προγραμματισμού-Ηλεκτρονικής Διακυβέρνησης-Διαχείρισης Απορριμμάτων του Δήμου Χαλανδρίου, κ. Κώστας Γερολυμάτος, παρουσίασε στα παιδιά τα σχέδια για την ανάπλαση της περιοχής, που προβλέπει το ευρωπαϊκό πρόγραμμα. Στη Ρεματιά Χαλανδρίου, οι μαθητές είχαν την ευκαιρία να μάθουν ιστορίες για το ρέμα από τον κ. Περλερό και την κ. Σμαραγδή του Συλλόγου Προστασίας Ρεματιάς. «Ταξιδιωτικό ημερολόγιο» Με τα σκίτσα που έφτιαξαν οι μαθητές κατά τη διάρκεια του περιπάτου, θα δημιουργηθεί ένα «ταξιδιωτικό ημερολόγιο» για να μας συντροφεύει στους δρόμους της γειτονιάς μέσα από τα μάτια των παιδιών. Σημειώνεται ότι τα εργαστήρια και οι περίπατοι συνεχίζονται και στα υπόλοιπα σχολεία του Δήμου Χαλανδρίου -συνολικά 12 συμμετέχουν στο πρόγραμμα- και σύντομα θα μπορέσουμε όλοι μαζί να απολαύσουμε τις δημιουργίες τους και να γιορτάσουμε στο Hidrant Festival 2022! Για επικοινωνία και περισσότερα για το πρόγραμμα Cultural H.ID.RA.N.T.:www.culturalhidrant.euuia-project@halandri.gr  
