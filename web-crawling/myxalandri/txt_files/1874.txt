Title:
&quot;Κατεβαίνει&quot; στο Μαρούσι το καζίνο της Πάρνηθας
Description:
Την επόμενη εβδομάδα αναμένεται να ληφθούν αποφάσεις για τη μετεγκατάσταση του καζίνο της Πάρνηθας. Την Παρασκευή 16 Νοεμβρίου έχει προγραμματιστεί να συζητηθεί σε ειδική επιτροπή στο υπουργείο Περιβάλλοντος το σχέδιο μετεγκατάστασης του καζίνο σε ακίνητο που βρίσκεται στο Μαρούσι της Αττικής. Συγκεκριμένα, το ακίνητο που έχει επιλεγεί είναι το Κτήμα Δηλαβέρη, που εκτείνεται σε έκταση 40 στρεμμάτων και σε χώρο που βρίσκεται στη συμβολή των λεωφόρων Σπύρου Λούη και Κηφισίας και στα δεξιά καθώς διέρχεται κάποιος τη Λ. Κηφισίας προς Αθήνα, κοντά στο εμπορικό κέντρο Golden Hall. Ο Δήμος Αμαρουσίου φαίνεται ότι προκρίθηκε έπειτα από αξιολόγηση άλλων περιοχών που εξετάστηκαν σε άλλες περιοχές των βορείων προαστίων της Αττικής. Η αναζήτηση περιορίστηκε αποκλειστικά στα βόρεια προάστια της Αττικής, καθώς τα νότια και ανατολικά προάστια αποκλείστηκαν για λόγους προστασίας της επένδυσης στο καζίνο του Ελληνικού, ενώ τα δυτικά για την προστασία της επένδυσης του καζίνο Λουτρακίου. Από τα βόρεια προάστια, όπως αναφέρουν καλά ενημερωμένες πηγές, το Μαρούσι προκρίθηκε επειδή το ακίνητο που επελέγη, ικανοποιεί το σύνολο των απαιτήσεων του νόμου (4499/2017) που τέθηκαν για τη μετεγκατάστασή του καζίνο. Συγκεκριμένα, το ακίνητο βρίσκεται σε περιοχή που περιλαμβάνει άλλα υπερτοπικού χαρακτήρα ακίνητα όπως είναι π.χ. το ΟΑΚΑ, The Mall Athens, Golden Hall κ.λπ., βρίσκεται επί σημαντικού άξονα όπως είναι η Λ. Κηφισίας και η Σπ. Λούη κ.ά. Σύμφωνα με το ειδικό χωρικό σχέδιο (ΕΧΣ), το καζίνο που θα δημιουργηθεί θα είναι έκτασης περίπου 10.000 τ.μ. Η εταιρεία προτίθεται να επενδύσει 100 εκατ. ευρώ μόνο στην κατασκευή του και με στόχο να δημιουργήσει ένα συγκρότημα αναψυχής και τουρισμού. Το κόστος θα βαρύνει μόνον τους ιδιώτες επενδυτές (51% του μετοχικού κεφαλαίου), ενώ η δημόσια ΕΤΑΔ (49%) δεν θα συμμετάσχει στην επένδυση. Το κτίριο που θα ανεγερθεί θα περιλάβει –εκτός του καζίνο– μια μικρή ξενοδοχειακή μονάδα (boutique hotel), συνεδριακούς χώρους, χώρους εκδηλώσεων, εστιατόρια κ.ά. Παράγοντες κοντά στη διαδικασία αναφέρονται σε ένα συγκρότημα, υψηλής αισθητικής το οποίο θα απασχολεί, μετά το πέρας των κατασκευαστικών έργων, συνολικά περισσότερους από 1.500 εργαζομένους, εκ των οποίων οι 500 θα είναι νέοι εργαζόμενοι. Η δημιουργία του, ωστόσο, έχει ακόμη δρόμο και πολλές εγκρίσεις. Εφόσον το υπουργείο Περιβάλλοντος εγκρίνει το ΕΧΣ που έχει καταθέσει η επιχείρηση, θα πρέπει να καταρτιστεί η μελέτη περιβαλλοντικών υποθέσεων (ΜΠΕ) η οποία θα τεθεί σε δημόσια διαβούλευση. Το τελικό σχέδιο της ΜΠΕ θα πρέπει να λάβει την έγκριση του Συμβουλίου της Επικρατείας (ΣτΕ) και στη συνέχεια να αποτελέσει Προεδρικό Διάταγμα. Θα ακολουθήσει η έκδοση των υπουργικών αποφάσεων που θα ορίζουν τις οικοδομικές άδειες και στη συνέχεια θα ξεκινήσει η κατασκευή του. Με όλα τα παραπάνω δεν αναμένεται οι μπουλντόζες να μπουν στο ακίνητο πριν από το τέλος του 2019. Αν όμως συμβεί αυτό, τότε μέχρι τέλος του 2020 είναι πιθανό να λειτουργήσει το καζίνο στη νέα έδρα του, μετά 60 χρόνια λειτουργίας στην κορυφή του ορεινού όγκου που βρίσκεται δυτικά του Λεκανοπεδίου της Αθήνας.&amp;nbsp; Πηγή:&amp;nbsp;www.kathimerini.gr,&amp;nbsp;ΒΑΓΓΕΛΗΣ ΜΑΝΔΡΑΒΕΛΗΣ &amp;nbsp;
