Title:
ΣΒΑΠ: Πραγματοποιήθηκε ο αγιασμός του διαδημοτικού καταφυγίου αδέσποτων ζώων
Description:
Μια μεγάλη πρωτοβουλία του Συνδέσμου για τη Βιώσιμη Ανάπτυξη των Πόλεων παίρνει σάρκα και οστά. Μια Ευρωπαϊκών προδιαγραφών εγκατάσταση που θα φιλοξενήσει το Κέντρο Υιοθεσίας και Περίθαλψης Αδέσποτων (κατ’ αρχήν σκύλων) βρίσκεται σε πλήρη εξέλιξη. Την Παρασκευή 30/6 πραγματοποιήθηκε ο Αγιασμός του διαδημοτικού καταφυγίου αδέσποτων ζώων στο Μαρκόπουλο - Θέση Κοκκιναράς. Στον Αγιασμό παραβρέθηκαν ο περιφερειάρχης Αττικής Γιώργος Πατούλης και οι δήμαρχοι Μαρκόπουλου Κώστας Αλλαγιάννης, Λυκόβρυσης-Πεύκης Τάσος Μαυρίδης, Ηρακλείου Νίκος Μπάμπαλος, Μεταμόρφωσης Στράτος Σαραούδας, Βριλησσίων Κώστας Βαφειάδης, Παιανίας Ισίδωρος Μάζης, ο πρώην δήμαρχος Αγίας Παρασκευής Γιάννης Σταθόπουλος, αντιδήμαρχοι, δημοτικοί σύμβουλοι και πολίτες. Εμφανώς ικανοποιημένοι οι οικοδεσπότες της εκδήλωσης, ο πρόεδρος Γιώργος Κουράσης και ο υπεύθυνος των έργων και προγραμμάτων του Συνδέσμου και πρόεδρος της Ένωσης Δημάρχων Αττικής Παύλος Καμάρας, ένα όνειρο που όπως μας είπε ο δεύτερος, σχεδιάσθηκε από το 2011, όταν αυτός ήταν πρόεδρος του Συνδέσμου των 21 ΟΤΑ και σήμερα ολοκληρώνεται. Όπως τόνισαν και οι δύο οικοδεσπότες το συγκεκριμένο Κέντρο, γίνεται με τη στήριξη όλων των φιλόζωων πολιτών και των Δήμων μετόχων και θα συμβάλλει ριζικά στον στόχο «Κανένα ζώο πλέον αδέσποτο». Το έργο χρηματοδοτείται από το Πρόγραμμα του ΥΠεΣ «ΦΙΛΟΔΗΜΟΣ ΙΙ» με κύριο του έργου τον Σύνδεσμο για τη Βιώσιμη Ανάπτυξη των Πόλεων (16 Δήμοι) και Διευθύνουσα Υπηρεσία την Τ.Υ. του Δήμου Αμαρουσίου.  
