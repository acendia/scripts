Title:
Διεκδικεί μια νέα δημαρχιακή θητεία ο Σίμος Ρούσσος στο Χαλάνδρι
Description:
Στην ιστοσελίδα του Δήμου Χαλανδρίου αναρτήθηκε η απόφαση της συνέλευσης της δημοτικής παράταξης &quot;Αντίσταση με τους Πολίτες του Χαλανδρίου&quot;, η οποία ενέκρινε τον απολογισμό δράσης που παρουσίασε ο επικεφαλής της παράταξης και δήμαρχος Χαλανδρίου Σίμος Ρούσσος και αποφάσισε τη διεκδίκηση μιας νέας δημαρχιακής θητείας στις επικείμενες αυτοδιοικητικές εκλογές.&amp;nbsp; Αναλυτικά η ανακοίνωση: Για την νέα τετραετία ο Σίμος Ρούσσος και η “Αντίσταση με τους Πολίτες του Χαλανδρίου”&amp;nbsp; Με τη συμμετοχή δεκάδων μελών ολοκληρώθηκαν οι εργασίες της συνέλευσης της δημοτικής παράταξης «Αντίσταση με τους Πολίτες του Χαλανδρίου». Η συνέλευση συζήτησε και ενέκρινε τον απολογισμό δράσης που παρουσίασε ο επικεφαλής της παράταξης, δήμαρχος Χαλανδρίου, Σίμος Ρούσσος και αποφάσισε την διεκδίκηση μιας νέας δημαρχιακής θητείας στις επικείμενες αυτοδιοικητικές εκλογές.Στα χρόνια που μεσολάβησαν από τον Σεπτέμβριο του 2014, οπότε και ανέλαβε η νέα διοίκηση του δήμου, η πόλη, σταθερά αλλάζει πρόσωπο. Με προτεραιότητα στην ενίσχυση των κοινωνικά αδύναμων συμπολιτών, την υπεράσπιση του δημόσιου χώρου και την ανάπτυξη των εγκαταλελειμμένων υποδομών της πόλης, η νέα διοίκηση του δήμου κατάφερε να ανατάξει την λειτουργία του και να θέσει τις βάσεις για μια άλλη πόλη. Σε μια δύσκολη περίοδο για τη χώρα και την αυτοδιοίκηση, κατάφερε να ανακαινίσει, να αδειοδοτήσει και να δώσει σε δημόσια χρήση το σύνολο των σφραγισμένων γυμναστηρίων και αθλητικών κέντρων, των παιδικών χαρών, των αύλειων χώρων των σχολείων και των κοινόχρηστων χώρων. Ανέταξε πλήρως την λειτουργία της υπηρεσίας καθαριότητας, επενδύοντας σε εξοπλισμό και ανθρώπινο δυναμικό ενώ πρωτοπορεί σε Ευρωπαϊκό επίπεδο σε καινοτόμες δράσεις διαχείρισης αποβλήτων και κυκλικής οικονομίας. Ενίσχυσε αποφασιστικά την υλικοτεχνική υποδομή των σχολείων της πόλης, αξιοποιώντας κάθε διαθέσιμο πόρο για την βελτίωση της ασφάλειας και της αισθητικής αναβάθμισης του σχολικού περιβάλλοντος. Ίδρυσε νέους παιδικούς σταθμούς, λειτούργησε βρεφικά τμήματα που είχαν καταργηθεί, μηδένισε τα τροφεία για εισοδήματα έως 25.000 ευρώ, εξασφάλισε επαρκές εκπαιδευτικό προσωπικό. Μείωσε κατά 20% τα δημοτικά τέλη από κατοίκους και μικρές επιχειρήσεις, διεκδικώντας ταυτόχρονα όλες τις οφειλές από ψευδείς δηλώσεις τετραγωνικών μεγάλων επιχειρήσεων, μείωσε τις δαπάνες για ενοίκια και τη σπατάλη για προμήθειες, αυξάνοντας συνολικά κατά 40% τα ταμειακά διαθέσιμα σε σχέση με το 2014, παρά τις επενδύσεις και τα έργα που εκτελέστηκαν με ίδιους πόρους. Υπερασπίστηκε με αποφασιστικότητα ακόμη και συρόμενη στα ποινικά δικαστήρια το δικαίωμα στην δουλιά για εκατοντάδες εργαζόμενους του δήμου,συνέβαλε έμπρακτα στην αύξηση των θέσεων εργασίας,την κατοχύρωση των εργασιακών δικαιωμάτων,την βελτίωση των συνθηκών εργασίας, ενώ με την συμβολή της δεκάδες εργαζόμενοι είτε παραμένουν προσωρινά με δικαστικές αποφάσεις,είτε επανήλθαν οριστικά στην εργασία τους στον δήμο. Απέκτησε νέους δημόσιους χώρους για την λειτουργία της πόλης, επιλύοντας προβλήματα δεκαετιών όπως η παραχώρηση στον δήμο των 30 στρεμμάτων του Νομισματοκοπείου, η αγορά ακινήτου για τη στέγαση της υπηρεσίας καθαριότητας, η απόκτηση κτιρίου 3.000 τ.μ για πολυχώρο πολιτισμού, τα διατηρητέα Ζερβού και Δουζένη, η δημοπράτηση του νέου δημαρχείου, του νέου χώρου Διαχείρισης Αποβλήτων κλπ. Δημοπράτησε και εκτελεί συνολικά πάνω από 60 μεγάλα έργα υποδομών στην πόλη, αξιοποιώντας πάνω από 35.000.000 ευρώ Κρατικής ή Περιφερειακής χρηματοδότησης. Αναβάθμισε αποφασιστικά το φεστιβάλ Ρεματιάς και τις πολιτιστικές πρωτοβουλίες, αγκαλιάζοντας τα σχολεία, τους συλλόγους,την τρίτη ηλικία και την νεολαία της πόλης. Ολοκλήρωσε μετά από 30 και πλέον χρόνια τη μελέτη ένταξης του Πεύκο Πολίτη στο σχέδιο Πόλης, ενώ προώθησε προς έγκριση το νέο Γενικό Πολεοδομικό Σχέδιο με γνώμονα την προστασία των περιοχών κατοικίας. Προωθεί με συνέπεια τη σταδιακή διάλυση των καταυλισμών, με συναίνεση, δικαιοσύνη και δράσεις κοινωνικής ένταξης των Ρομά. Αποκατέστησε συνθήκες διαφάνειας στην διαχείριση της ακίνητης περιουσίας του δήμου, στην εκτέλεση των διαγωνισμών και των δημοσίων συμβάσεων. Έβαλε τέλος στις προνομιακές διευθετήσεις, στα πελατειακά δίκτυα, στην προστασία των ισχυρών, εξασφαλίζοντας τη νομιμότητα, την ισονομία και την ισοτιμία στη διαχείριση όλων των δημοτικών υποθέσεων. Έγιναν πολλά, μένουν να γίνουν όμως περισσότερα. Οι εκπρόσωποι της συντήρησης και της στασιμότητας, όσοι οδήγησαν την πόλη στα αδιέξοδα του 2014, απειλούν ανοιχτά με παλινόρθωση και «επιστροφή στην κανονικότητα» της αδιαφορίας και της εγκατάλειψης. Η υπεράσπιση της πόλης και του μέλλοντος των ανθρώπων της από την επαναφορά των χρεοκοπημένων πολιτικών αφορά κάθε πολίτη, ανεξάρτητα από τις πολιτικές η ιδεολογικές του καταβολές. Η συνέλευση της δημοτικής παράταξης «Αντίσταση με τους Πολίτες του Χαλανδρίου» με αίσθημα ευθύνης απέναντι στο μέλλον της πόλης, απευθύνει ανοιχτή πρόσκληση συστράτευσης και κοινής πορείας σε κάθε ενεργό πολίτη και συλλογικότητα που νιώθει ότι μπορεί να συνεισφέρει στη συνέχιση μιας πολιτικής που στοχεύει στην αλλαγή της εικόνας της πόλης και στη βελτίωση των συνθηκών ζωής των ανθρώπων της. Συνεχίζουμε Αντίσταση με τους Πολίτες του Χαλανδρίου &amp;nbsp;
