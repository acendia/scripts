Title:
Ισόπαλη η ΑΕ Χαλανδρίου με τον Αγ. Θωμά
Description:
ΠΟ Αγίου Θωμά – ΑΕ Χαλανδρίου 3-3 Σχολιάζοντας μόνο το αγωνιστικό κομμάτι &amp;amp; όχι τα όσα συνέβησαν εχθές εκτός αγωνιστικού χώρου, ίσως στη χειρότερη φιλοξενία που έτυχε η ομάδα μας &amp;amp; κυρίως οι φίλοι της στην ιστορία της, η ΑΕ Χαλανδρίου αναδείχθηκε ισόπαλη στο γήπεδο του Γουδίου σημειώνοντας τρία τέρματα: στο 16′ με τον Γιάννη Αλεξανδράκη έγινε το 1-1, με δυνατό σουτ μέσα από την περιοχή, στο 44′ ο Παναγιώτης Ντούλε, με δυνατό διαγώνιο σουτ έκανε το 2-2 &amp;amp; με τον Αχιλλέα Κατσιούλη στο 61′ να δίνει το προβάδισμα στην ομάδα μας δέχοντας την ισοφάριση στο 90′. Ευχαριστούμε θερμά όλους όσους βρέθηκαν στο γήπεδο &amp;amp; ζητούμε συγνώμη για όσα έζησαν &amp;amp; που δεν καταφέραμε σαν Διοίκηση να τους προστατέψουμε.. Συνεχίζουμε δυνατά!!! Χαλάνδρι στα εύκολα… Χαλανδράρα στα δύσκολα!!! ΑΕ Χαλανδρίου (Σταύρος Αμανατίδης): Γιάννης Μυλωνάς, Απόστολος Φουκούλης (λ.τρ. 84′ Βασίλης Γκουτζιούπας), Νίκος Βλάχος, Βαγγέλης Μανουσάκης, Γιώργος Ντζαβίδας, Διονύσης Πάζας, Σπύρος Τρυφιάτης, Παναγιώτης Ντούλε, Αστέριος Καλιαμπάκας (75′ Παναγιώτης Κεχρής), Αχιλλέας Κατσιούλης (75′ ΠαντελήςΜπράχος), Γιάννης Αλεξανδράκης (81′ Κάαν Αζάλ). Επόμενη αγωνιστική υποδεχόμαστε την ομάδα του Άτταλου Νέας Φιλαδέλφειας. Για όσα συνέβησαν στο γήπεδο, η ΑΕ Χαλανδρίου σχολιάζει: ΚΑΘΕ ΑΝΟΧΗ ΣΤΗ ΒΙΑ ΘΑ ΣΥΝΙΣΤΑ ΣΥΝΕΝΟΧΗ Όσοι βρεθήκαμε το Σάββατο στο γήπεδο του Γουδίου για να παρακολουθήσουμε τον αγώνα μεταξύ Αγίου Θωμά &amp;amp; ΑΕ Χαλανδρίου, δυστυχώς γίναμε μάρτυρες καταστάσεων ιδιαίτερα ανησυχητικών για το μέλλον του ερασιτεχνικού ποδοσφαίρου. Οι φίλοι της ομάδας μας που βρέθηκαν στο γήπεδο, οι περισσότεροι γονείς &amp;amp; φίλοι ποδοσφαιριστών μας, από καθαρή τύχη κατάφεραν να επιστρέψουν αλώβητοι στο σπίτι τους. Και αν δεν ήταν οι ιδιοκτήτες του αναψυκτήριου του γηπέδου που παρείχαν «καταφύγιο» στα γυναικόπαιδα που απειλούνταν από ομάδα οπαδών του Αγίου Θωμά, είναι βέβαιο ότι θα είχαμε τραυματισμούς. Πριν ακόμα αρχίσει ο αγώνας, άνθρωποι του Άγιου Θωμά έδειξαν τι θα ακολουθούσε. Κατά την έκδοση των εισιτηρίων, φίλαθλοί μας δέχθηκαν απειλές («σήμερα δεν θα φύγετε από εδώ», «έχετε τελειώσει»), και η συνέχεια ήταν αναμενόμενη. Οπαδοί του Άγιου Θωμά περικύκλωσαν τους φιλάθλους μας &amp;amp; τους εξύβριζαν χυδαία κάθε φορά που τολμούσαν να επευφημήσουν την ομάδα μας. Αντιλαμβανόμενοι τον κίνδυνο, στην ανάπαυλα του ημιχρόνου ζητήσαμε από τον παρατηρητή του αγώνα να ζητήσει αστυνομική συνδρομή για να προστατεύσει τον κόσμο μας, ο οποίος, παρότι εξέφρασε την ανησυχία του, επιφυλάχθηκε να δει την εξέλιξη &amp;amp; να αποφασίσει. Δυστυχώς αποδείχθηκε ότι υπέπεσε σε μια εγκληματική παράλειψη, αφού τα πράγματα στο 2ο ημίχρονο εκτραχύνθηκαν επικίνδυνα, ιδίως μετά το 3ο γκολ της ομάδας μας. Η κατάσταση ξέφυγε όταν οπαδοί του Άγιου Θωμά επιτέθηκαν σε όσους φιλάθλους μας τόλμησαν να πανηγυρίσουν το τέρμα της ομάδας μας – ακόμα και σε γυναίκες &amp;amp; παιδιά – προπηλακίζοντας μάλιστα κάποιους από αυτούς. Η κατάσταση συνεχίστηκε σε αυτό το κλίμα εκφοβισμού μέχρι το τέλος του αγώνα &amp;amp; μόνο από θαύμα δεν είχαμε θύματα. Με το σφύριγμα της λήξης, οι ίδιοι οπαδοί κατευθύνθηκαν προς τους παίκτες μας που κατευθύνονταν στα αποδυτήρια, προσπαθώντας με ρίψεις αντικειμένων να τους πετύχουν, όπως άλλωστε έκαναν &amp;amp; όταν πετύχαμε το 3 γκολ. Και πάλι από καθαρή τύχη δεν είχαμε κάποιο τραυματισμό. Τα βίντεο που έχουμε στη διάθεσή μας, αποδεικνύουν τα όσα καταγγέλλουμε. Πραγματικά είμαστε σοκαρισμένοι για το μένος που αντιμετωπίσαμε από μία ομάδα με την οποία δεν είχαμε κανένα προηγούμενο. Κυρίως όμως είμαστε απογοητευμένοι από τους υπεύθυνους του αγώνα, τον παρατηρητή &amp;amp; τον διαιτητή, οι οποίοι είχαν την κύρια ευθύνη να προστατεύσουν την ακεραιότητα των παικτών &amp;amp; των θεατών του αγώνα, &amp;amp; παρά ταύτα ανέχτηκαν αυτό το κλίμα σε ένα αγώνα ερασιτεχνικού πρωταθλήματος, στο οποίο αγωνίζονται ακόμα &amp;amp; ανήλικα παιδιά &amp;amp; θεατές είναι κυρίως γονείς &amp;amp; φίλοι των παικτών. Τον πρώτο &amp;amp; τελευταίο λόγο έχει η Διοργανώτρια του Πρωταθλήματος, η οποία έχει την δυνατότητα να σταματήσει τέτοια φαινόμενα πριν γιγαντωθούν. Ξέρουμε ότι έχει τη βούληση να προστατεύσει τον θεσμό. Απαιτούνται όμως ενέργειες, τις οποίες αναμένουμε. Άλλωστε το συγκεκριμένο σωματείο είναι υπότροπο. Συνεπώς κάθε ανοχή, θα συνιστά συνενοχή.  Πηγή: www.halandrifc.gr  
