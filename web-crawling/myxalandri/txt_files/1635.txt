Title:
3.280 υγειονομικοί έλεγχοι στη Bόρεια Αθήνα το α&#039; εξάμηνο του 2018
Description:
126 αυτοψίες και έλεγχοι την εβδομάδα διενεργήθηκαν, κατά μέσο όρο, το πρώτο εξάμηνο του έτους 2018 σε επιχειρήσεις υγειονομικού ενδιαφέροντος και παροχής υπηρεσιών από τις υπηρεσίες Υγειονομικού Ελέγχου και Περιβαλλοντικής Υγιεινής της Περιφέρειας Αττικής - Περιφερειακή Ενότητα Βόρειου Τομέα Αθηνών. Συνολικά διενεργήθηκαν 3.280 επιτόπιες αυτοψίες, εκ των οποίων οι 1.983 αφορούσαν ελέγχους, τακτικούς και έκτακτους, σε επιχειρήσεις υγειονομικού ενδιαφέροντος - τροφίμων &amp; ποτών και οι υπόλοιπες 1.297 σε επιχειρήσεις παροχής υπηρεσιών, σχολικές μονάδες, νοσηλευτικά ιδρύματα, ιδιωτικές κλινικές, εργαστήρια δερματοστιξίας (τατουάζ) κ.ά. Ειδικότερα, ελέγχθηκαν 45 κολυμβητικές δεξαμενές, 30 ανεξάρτητα ιδρύματα, 23 νοσηλευτικά ιδρύματα και κλινικές, 6 σχολικές μονάδες και 19 βρεφονηπιακοί σταθμοί. 304 έλεγχοι αφορούσαν σε καταγγελίες για ανθυγιεινές εστίες με 3 περιπτώσεις να διαβιβάζονται στη δικαιοσύνη και 176 για την εφαρμογή του αντικαπνιστικού νόμου όπου διαπιστώθηκαν 3 παραβάσεις και επιβλήθηκαν τα αντίστοιχα πρόστιμα. Ακόμη, έγιναν 357 απολυμάνσεις οστών στα Κοιμητήρια της περιοχής και χορηγήθηκαν οι αντίστοιχες βεβαιώσεις για τη μεταφορά τους σε άλλα Κοιμητήρια. Τέλος, υλοποιήθηκαν 41 αυτοψίες παρακολούθησης του προγράμματος βιολογικών εφαρμογών προνυμφοκτονίας που υλοποιεί η Περιφέρεια Αττικής σε ρέματα της Bόρειας Αθήνας. &amp;nbsp;
