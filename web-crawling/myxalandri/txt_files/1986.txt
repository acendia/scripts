Title:
Κακοκαιρία “Ελπίς”: Οι δράσεις της Πολιτικής Προστασίας του Δήμου Χαλανδρίου
Description:
Ο Δήμος Χαλανδρίου ενημερώνει ότι από το πρωί της Τρίτης 25 Ιανουαρίου, οι εργαζόμενοι στην Πολιτική Προστασία επιχειρούν, με τέσσερα μηχανήματα τύπου GCB, για τον εκχιονισμό κεντρικών δρόμων στο Κάτω Χαλάνδρι, τον Συνοικισμό, το Πολύδροσο και την Τούφα. Από το απόγευμα της Τρίτης βρίσκεται σε εξέλιξη η επιχείρηση αποχιονισμού της Δουκίσσης Πλακεντίας, ενώ κατά τη διάρκεια της νύχτας θα ξεκινήσει η διάνοιξη κεντρικών δρόμων στο Πάτημα, αρχής γενομένης από την οδό Ηρακλείτου. Να σημειωθεί ότι, την Τρίτη 25 Ιανουαρίου, κανένα μηχάνημα έργου της Περιφέρειας Αττικής δεν εμφανίσθηκε στους δρόμους ευθύνης της (Λ. Πεντέλης, Εθνικής Αντιστάσεως, Παπανικολή, Αναπαύσεως). Κατά τη διάρκεια της ημέρας, οι δυνάμεις της Πολιτικής Προστασίας του Δήμου απεγκλώβισαν τρία ασθενοφόρα και 15 οχήματα ιδιωτών. Διένειμαν επίσης, μαζί με τους υπαλλήλους του Κοινωνικού Παντοπωλείου, το συσσίτιο στους ωφελούμενους της δομής, και οργάνωσαν τη μεταφορά, για ιατρικούς λόγους, ηλικιωμένων, ανθρώπων χωρίς προστατευτικό περιβάλλον και αστέγων. Πτώσεις δέντρων Εκατοντάδες είναι τα δέντρα σε όλο το Χαλάνδρι, που έχουν υποχωρήσει υπό το βάρος του χιονιού. Την Τρίτη 25 Ιανουαρίου, τα συνεργεία της υπηρεσίας Πρασίνου επικέντρωσαν τις προσπάθειές τους στην απομάκρυνση πεσμένων δέντρων και κλαδιών στις οδούς Παπανικολή -όπου είχαμε πτώση πέντε δέντρων- και Δουκίσσης Πλακεντίας. Διακοπές ρεύματος Σε ό,τι αφορά τις διακοπές ρεύματος, προκύπτει, σύμφωνα με την ενημέρωση του ΔΕΔΔΗΕ, ότι έχει αποκατασταθεί η ηλεκτροδότηση στα περισσότερα σημεία της πόλης. Οι εργαζόμενοι του Δήμου Χαλανδρίου στην Πολιτική Προστασία, την υπηρεσία Πρασίνου και την υπηρεσία Περιβάλλοντος καταβάλλουν υπεράνθρωπες προσπάθειες, από το μεσημέρι της Δευτέρας 24 Ιανουαρίου, να κρατήσουν την πόλη όρθια. Η ένταση της χιονόπτωσης καθιστά το έργο τους εξαιρετικά δύσκολο. Γραμμές επικοινωνίας Τα αιτήματα των πολιτών για τις πτώσεις δέντρων και για οποιαδήποτε έκτακτη ανάγκη καταγράφονται μέσω της γραμμής του Δημότη στο τηλ.: 214 214 7040, μέσω του γραφείου δημάρχου, στα τηλ.: 213 2023 918 &amp;amp; 213 2023 921 και μέσω της πλατφόρμας Chalandri report.  
