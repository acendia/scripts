Title:
Ζεστές ευχές για “Καλή Χρονιά” αντάλλαξαν τα μέλη των ΚΑΠΗ Χαλανδρίου
Description:
Την πρωτοχρονιάτικη πίτα τους έκοψαν τα μέλη των ΚΑΠΗ του Δήμου Χαλανδρίου, την Τρίτη 17 Ιανουαρίου, στην κατάμεστη αίθουσα εκδηλώσεων του Ιδρύματος Ζήση. Στο πλαίσιο της εκδήλωσης είχαν την ευκαιρία να ανταλλάξουν θερμές ευχές, να απόλαυσαν τη Χορωδία 60+ και τα χορευτικά των μελών του Ιδρύματος Ζήση, παρουσία του δημάρχου Χαλανδρίου Σίμου Ρούσσου. Τα μέλη των ΚΑΠΗ καλωσόρισε η εντεταλμένη για τα ΚΑΠΗ δημοτική σύμβουλος κ. Ευγενία Κατούφα, ευχαριστώντας θερμά όλους για την παρουσία τους. Ιδιαιτέρως ευχαρίστησε το Ίδρυμα Ζήση για τη φιλοξενία αλλά και τη Χορωδία 60+ που πλαισίωσε την εκδήλωση, προαναγγέλλοντας παράλληλα μια σειρά από όμορφες δραστηριότητες για τα μέλη των ΚΑΠΗ. Χαιρετισμό στις παριστάμενες/ους απηύθυνε ο δήμαρχος Χαλανδρίου, κάνοντας αναφορά στα δύσκολα χρόνια της πανδημίας που μας σημάδεψαν όλους και στην ελπίδα που δημιουργούν οι δράσεις του Δήμου για ένα καλύτερο αύριο με βελτίωση της καθημερινότητάς μας στην πόλη. «Τα τελευταία χρόνια βιώσαμε πολλές απώλειες, ατομικές και συλλογικές, αλλά η πιο μεγάλη, πιστεύω, ήταν η απώλεια της συλλογικότητας, της κοινής συμβίωσης των ανθρώπων, της συντροφικότητας. Το βλέπουμε στις οικογένειές μας, στα παιδιάς μας, στου μεγαλύτερους σε ηλικία συμπολίτες μας, που έπρεπε μα κάθε τρόπο να τους προστατεύσουμε. Γι΄ αυτό πρέπει να επιταχύνουμε τις δραστηριότητες και τις δράσεις μας για να εξαλειφθεί αυτό το στίγμα, γιατί, στις δύσκολες εποχές που βιώνουμε, η συντροφικότητα, η στήριξη, η αλληλεγγύη μεταξύ μας, είναι το μόνο όπλο που έχουμε για να αντιμετωπίσουμε τις δυσκολίες», σημείωσε χαρακτηριστικά ο κ. Σίμος Ρούσσος. Δίνοντας δε έναν τόνο αισιοδοξίας για το μέλλον, τόνισε, ότι ο Δήμος, καταβάλλει κάθε δυνατή προσπάθεια να περιορίσει τις συνέπειες της σοβαρής ενεργειακής κρίσης που πλήττει τα νοικοκυριά και να βελτιώσει την καθημερινότητα των πολιτών, υλοποιώντας ήδη έναν προϋπολογισμό που διατηρεί μια σειρά από πρόνοιες για τους κοινωνικά ευάλωτους συμπολίτες μας, για τα ΚΑΠΗ, τα σχολεία και τους Παιδικούς Σταθμούς, ενώ παράλληλα περιλαμβάνει ένα πολύ φιλόδοξο τεχνικό πρόγραμμα με έργα αναπλάσεων σε όλη την πόλη που θα βελτιώσουν σημαντικά την καθημερινότητά μας. «Όταν ολοκληρωθούν τα έργα αυτά, θα αλλάξει όχι μόνο η εικόνα της πόλης, αλλά και η καθημερινότητά μας, γιατί η πόλη θα γίνει πιο φιλική για τους πεζούς, τα άτομα με αναπηρίες, τους ηλικιωμένους, τις μαμάδες με καροτσάκια», τόνισε ο δήμαρχος Χαλανδρίου και κατέληξε: «Σας εύχομαι μια καλή χρονιά με υγεία πρώτα απ’ όλα, γιατί χωρίς αυτήν δεν μπορούμε να προχωρήσουμε». «Μια καλή και ειρηνική χρονιά, με υγεία και αγάπη», ευχήθηκε για όλους η επικεφαλής της παράταξης «Χαλάνδρι σε Δράση» Κρίστη Αγαπητού, στο σύντομο χαιρετισμό της, υποστηρίζοντας, μεταξύ άλλων: «Στο δύσκολο αυτό περιβάλλον, όπως το περιέγραψε ο δήμαρχος της πόλης μας, εγώ χαίρομαι που βρίσκομαι ανάμεσα σε ζωντανούς ανθρώπους, με όρεξη για ζωή, που παραμένουν ενεργοί και αποδεικνύουν συνεχώς την αγάπη τους για την πόλη, συμμετέχοντες στις δραστηριότητες του Δήμου». Ιδιαίτερα συγκινητική ήταν παρουσία της Χορωδίας 60+, της οποίας τα μέλη υπό την καθοδήγηση της μουσικοπαιδαγωγού και μαέστρου Ρίας Θεοδώρου ερμήνευσαν γιορτινές μελωδίες, ενώ τα χορευτικά των μελών του Ιδρύματος Ζήση συμπλήρωσαν την εορταστική ατμόσφαιρα. Στην εκδήλωση παραβρέθηκαν επίσης η αντιδήμαρχος Τεχνικών Υπηρεσιών Έλενα Χριστούλη και οι δημοτικοί σύμβουλοι Χρήστος Κιάκος και Θεοδώρα Αλεξανδρή. Ο τυχερός που κέρδισε το φλουρί της πίτας θα συμμετάσχει δωρεάν στην 7ημερη εκδρομή που οργανώνουν τα ΚΑΠΗ.  
