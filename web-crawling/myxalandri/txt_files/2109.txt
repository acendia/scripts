Title:
“Χαλάνδρι σε Δράση”: Συνάντηση με τον διευθυντή Β’θμιας Εκπαίδευσης
Description:
Αντιπροσωπεία της παράταξης «Χαλάνδρι σε Δράση» συζήτησε τα προβλήματα της Δευτεροβάθμιας Εκπαίδευσης του Δήμου μας με τον διευθυντή κ. Ψαχούλα. Αναλυτικά η ανακοίνωση:  Στα πλαίσια της πρωτοβουλίας που έχει αναλάβει η παράταξή μας για την ενημέρωση και ανάδειξη των καθημερινών θεμάτων που απασχολούν τους δημότες του Χαλανδρίου, αντιπροσωπεία του συνδυασμού μας επισκέφθηκε και συζήτησε με τον διευθυντή Δευτεροβάθμιας Εκπαίδευσης κ. Ψαχούλα. Ο κ. Ψαχούλας μας έκανε μία αναλυτική ενημέρωση για τα θέματα που απασχολούν τον Δήμο μας και ακολούθησε εκτενή συζήτηση: Πραγματοποιήθηκε η 4η φάση τοποθέτησης αναπληρωτών στα σχολεία. Τα λύκεια του Χαλανδρίου σε βασικά και πανελλαδικώς εξεταζόμενα μαθήματα είναι καλυμμένα. Υπάρχουν κάποιες ώρες σε γυμνάσια και λύκεια που ευελπιστούμε ότι θα καλυφθούν σύντομα από το Υπουργείο. Το κύριο πρόβλημα δημιουργείται από τη μη αποδοχή των θέσεων από τους ίδιους τους εκπαιδευτικούς και γι’ αυτό χάνεται πολύτιμος χρόνος μέχρι να καλυφθούν κάποια κενά. Ο κ. Ψαχούλας μας διαβεβαίωσε ότι δεν υπάρχει καμία συγχώνευση τμημάτων σε σχολεία του Χαλανδρίου. Ένα καίριο ζήτημα για τον Χαλάνδρι είναι η πορεία ίδρυσης του νέου Λυκείου του Δήμου μας. Πρόκειται για το 6ο Λύκειο για το οποία έχει ήδη δημοσιευθεί σε ΦΕΚ η ίδρυσή του. Δυστυχώς όμως το θέμα παραμένει στάσιμο καθώς δεν έχει γίνει ακόμα καμία ενέργεια για την μετατροπή του κτηρίου ώστε να δεχτεί το Λύκειο. Στην γενικότερη συζήτηση με τον κ. Ψαχούλα τονίσαμε ότι η παράταξή μας «Χαλάνδρι σε Δράση» θα είναι αρωγός σε όλες τις προσπάθειες για την εύρυθμη λειτουργία των σχολείων του Δήμου μας και συμπαραστάτες σε κάθε προσπάθεια αναβάθμισής τους. Είναι για εμάς πάρα πολύ βασικό στοιχείο της πολιτικής μας, η αντιπολίτευση του Δήμου να ενημερώνεται από τους αρμόδιους φορείς και παρεμβαίνει δημιουργικά στα προβλήματα της καθημερινότητας των δημοτών. Αυτό κάνει και αυτό θα συνεχίσει να κάνει πάντα με στόχο την ανάδειξη των προβλημάτων και την αποτελεσματική αντιμετώπισή τους και όχι με σκοπό στείρες αντιπαραθέσεις και χωρίς νόημα αντιπολιτευτικές κραυγές. Τον συνδυασμό μας εκπροσώπησαν η νέα επικεφαλής και υποψήφια δήμαρχος Κρίστη Αγαπητού και ο δημοτικός σύμβουλος Θάνος Τσιαμπάς.
