Title:
Δήλωση Άγγελου Νταβία προς αποκατάσταση της αλήθειας σε σχέση με την υπόθεση της δωρεάς της κοινοπραξίας ΙΩΝΑ
Description:
ΔΗΛΩΣΗ ΑΓΓΕΛΟΥ ΝΤΑΒΙΑ «Προς αποκατάσταση της αλήθειας εν σχέσει με την υπόθεση μου, η οποία εκδικάστηκε στις 20-2-2023 στο Ι’ Τριμελές Πλημμελειοδικείο Αθηνών, όπου κατηγορούμουν κατόπιν μηνύσεως του Γεωργίου Κουράση για τα αδικήματα της ψευδούς καταμηνύσεως, ψευδορκίας και της συκοφαντικής δυσφημίσεως για την υπόθεση της δωρεάς της της κοινοπραξίας ΙΩΝΑ προς το Δήμο Χαλανδρίου, επισημαίνω για την ανάδειξη της πραγματικότητας τα κάτωθι: Α) Κατά τη δικάσιμο δεν κρίθηκε, δεν εξετάστηκε, δεν αξιολογήθηκε με κανένα τρόπο από το Δικαστήριο το ζήτημα των συναλλαγματικών και της νομιμότητας δωρεάς.Ως εκ τούτου τα δημοσιεύματα που αναφέρουν ότι υπήρξε δικαίωση του Γιώργου Κουράση και άρθηκαν οι σκιές εν σχέσει με την υπόθεση αυτή είναι παντελώς εσφαλμένα, αφού το Δικαστήριο αυτό δεν προχώρησε σε καμία σχετική κρίση για τα δεδομένα της υποθέσεως αυτής. Επιπλέον, ως προς την αναφορά μου προς την Εισαγγελία για το θέμα αυτό πρέπει να σημειωθεί ότι ούτε η Εισαγγελία είχε προχωρήσει σε εξέταση της ουσίας της υπόθεσης, αλλά έθεσε αυτήν στο αρχείο λόγω χρονικής παραγραφής. Β) Κατά την ανωτέρω δικάσιμο, αθωώθηκα για το σύνολο των κατηγοριών εναντίον μου, γιατί αποδείχθηκε ότι ως ενεργό μέλος του Δήμου Χαλανδρίου πράττω αποκλειστικά με γνώμονα τα δημόσια συμφέροντα και όχι με σκοπό την συκοφάντηση και προσωπική στοχοποίηση ανθρώπων. Συνεπώς, οι αναφορές των δημοσιευμάτων και δελτίων τύπου, περί ανάκλησης της μηνύσεως από τον Γιώργο Κουράση δεν ανταποκρίνονται στην αλήθεια, αφού καμία τέτοια δήλωση ανάκλησης έγινε, αλλά η υπόθεση μου εξετάστηκε επί της ουσίας της και εκδόθηκε αθωωτική απόφαση. Ως εκ τούτου οι αναφορές ότι έχω προβεί σε συκοφαντικές δηλώσεις/κατηγορίες κοκ από ΜΜΕ είναι πλήρως συκοφαντικές για το πρόσωπο μου καθώς μου αποδίδουν άδικες πράξεις για τις οποίες έχω αθωωθεί τελεσίδικα και αντικειμενικά πλήττουν την προσωπικότητα μου και προκαλεί ζημία σε εμένα. Δεδομένου των ανωτέρω, που είναι πέραν πάσης αμφισβήτησης και αποδεικνύονται και εγγράφως, θα πρέπει όλα τα συναφή δημοσιεύματα που αναπαράγουν τις ανωτέρω παρανοήσεις να επανορθώσουν, καθώς σε διαφορετική περίπτωση είμαι αναγκασμένος να προχωρήσω σε κάθε νόμιμο τρόπο για την αποκατάσταση της αλήθειας και την προστασία της υπόληψης μου η οποία θίγεται βάναυσα».   Διαβάστε σχετικά: Γιώργος Κουράσης: «Πλήρης δικαίωση στο Δικαστήριο για την υπόθεση της δωρεάς προς τον Δήμο Χαλανδρίου της Κοινοπραξίας Ιωανά»
