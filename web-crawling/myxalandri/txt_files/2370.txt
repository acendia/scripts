Title:
Κάτοικοι Πατήματος Χαλανδρίου: Ο ΧΕΥ 9 να διαμορφωθεί σε πρότυπο χώρο πρασίνου ή σχολείου
Description:
ΔΕΛΤΙΟ ΤΥΠΟΥ ΕΠΙΤΡΟΠΗΣ ΑΓΩΝΑ ΚΑΤΟΙΚΩΝ ΠΑΤΗΜΑΤΟΣ ΧΑΛΑΝΔΡΙΟΥ Την έντονη αγωνία τους εξέφρασαν οι εκατοντάδες κάτοικοι, που γέμισαν την αίθουσα του 8ου Γυμνασίου στο Πάτημα Χαλανδρίου, στις 18.05.2019, διαμαρτυρόμενοι για την πρόθεση της Δημοτικής Αρχής να εγκαταστήσει, επί της Λ. Ηρακλείτου μέσα στα σπίτια μας, εγκαταστάσεις μεταφόρτωσης απορριμμάτων, διαχείρισης ανακυκλώσιμων υλικών και αμαξοστάσιο απορριμματοφόρων βαρέων οχημάτων του Δήμου. Αποφασίσθηκε ότι θα ασκηθεί κάθε ένδικο μέσο, για τη δικαίωση των κατοίκων, που βάλλονται, κατάφωρα, από τις επιλογές της Δημοτικής Αρχής, ενώ μετά την απαίτηση των παρευρισκόμενων πολιτών, όσοι υποψήφιοι δήμαρχοι ήταν παρόντες, τοποθετήθηκαν επί του επίμαχου ζητήματος της αξιοποίησης του ΧΕΥ 9. Η Επιτροπή Αγώνα, για μια ακόμα φορά, κατέστησε σαφές ότι δεν λαμβάνει θέση υπέρ οιασδήποτε δημοτικής παράταξης ή κόμματος, σεβόμενη το δικαίωμα των κατοίκων να ασκήσουν το δικαίωμα του εκλέγειν, κατά την ελεύθερη βούληση τους. Ωστόσο θα ήταν υποκριτικό εκ μέρους μας, να μην υπενθυμίσουμε, για άλλη μια φορά, ότι η Δημοτική Παράταξη του νυν Δημάρχου Χαλανδρίου Σ. Ρούσσου δεν σεβάστηκε τα δικαιώματα των κατοίκων του Πατήματος, λειτουργώντας με αδιαφάνεια, αλαζονεία και εμμονική ιδεοληψία, με μοναδικό σκοπό την υποβάθμιση της ποιότητας ζωής μας και την απαξίωση της περιοχής. Εμείς, οι κάτοικοι του Πατήματος, με το βλέμμα μας στραμμένο στην ορθή αξιοποίηση του τόπου μας, θα κάνουμε το καθήκον μας στις εκλογές της Κυριακής και θα περιφρουρήσουμε το μέλλον των παιδιών μας, τις οικογένειές μας και τις περιουσίες μας, που με τόσο κόπο αποκτήσαμε. Θα αγωνιστούμε, έως ότου ο ΧΕΥ 9 διαμορφωθεί σε ένα πρότυπο χώρο πρασίνου ή σχολείου, που θα προσδώσει ποιότητα και θα καλύψει τις αυξανόμενες ανάγκες σε κοινωνικές δομές της περιοχής μας. Εκ της Επιτροπής Αγώνα Κατοίκων Πατήματος Χαλανδρίου &amp;nbsp;
