Title:
3ο HIDRANT festival στο Χαλάνδρι για το νερό, το περιβάλλον και την πόλη!
Description:
Για τρίτη συνεχόμενη χρονιά το HIDRANT festival δηλώνει «παρών». Το Φεστιβάλ, που διοργανώνεται, στα πλαίσια του προγράμματος αστικής καινοτομίας Cultural H.ID.RA.N.T. συνδυάζει την καλλιτεχνική δημιουργία, την ιστορία και τον πολιτισμό με την ενεργή συμμετοχή των πολιτών στις δράσεις του, προωθώντας έναν άλλο πολιτισμό και σχέση με το νερό. Με όχημα το Αδριάνειο, το 3ο HIDRANT festival αναδεικνύει πλευρές της ιστορίας του Χαλανδρίου, αλλά και του υδραγωγείου σε όλη του τη διαδρομή, στον χρόνο και στον χώρο. Το πρόγραμμα περιλαμβάνει ιστορικούς και περιβαλλοντικούς περιπάτους, καλλιτεχνικά δρώμενα και παρουσιάσεις. Η συμμετοχή σε όλες τις εκδηλώσεις / δράσεις του HIDRANT festival είναι ελεύθερη. Για μερικές εκδηλώσεις, ωστόσο, απαιτείται κράτηση θέσεων. Το νερό ως φορέας πολιτισμού, ως στοιχείο αναπόσπαστο της ανθρώπινης ύπαρξης και της κοινωνίας, και η σχέση νερού - ανθρώπου στην κλίμακα της πόλης του Χαλανδρίου, αποτελούν και φέτος τους βασικούς άξονες του HIDRANT festival. Αυτό που κάνει τις εκδηλώσεις του 3ου HIDRANT festival να ξεχωρίζουν είναι ο στόχος του για τη δημιουργία μίας «Αδριάνειας κοινότητας» στο Χαλάνδρι, η οποία μπορεί να επεκτείνεται και εκτός των ορίων της πόλης. Όπως τα προηγούμενα χρόνια έτσι και φέτος το πρόγραμμα του διαμορφώθηκε με τη συμμετοχή συλλογικοτήτων, πολιτών του Χαλανδρίου, όπως και των εταίρων του προγράμματος Cultural H.ID.RA.N.T. Πρόγραμμα HIDRANT festival 2023 Κυριακή 18 Ιουνίου, 18:30-20:30 – Ιστορικός και καλλιτεχνικός περίπατος - Η εκδήλωση αναβάλλεται λόγω καιρού  Αναβάλλεται, λόγω καιρού, ο προγραμματισμένος για σήμερα Κυριακή (18/06) ιστορικός περίπατος στα ίχνη του Αδριάνειου Υδραγωγείου ΒΟΛΤΑ ΣΤΟ ΧΑΛΑΝΔΡΙ: Αδριάνειο - Ρεματιά - Συνοικισμός. Από το παρελθόν στο μέλλον μέσω του Αδριάνειου υδραγωγείου Αφετηρία: Οδός Πολυδρόσου και Ρεματιά (από την πλευρά της Λεωφ. Νέας Πεντέλης) Ξεκινώντας από το σημείο, όπου διατηρούνται τα ίχνη του Αδριάνειου υδραγωγείου εντός της Ρεματιάς, περπατάμε μέχρι τη δεξαμενή διήθησης στην οδό Ελ Αλαμέιν, της οποίας το εσωτερικό μπορεί όποιος/α θέλει να επισκεφτεί. Ενδιάμεσα επισκεπτόμαστε την εικαστική έκθεση Rema Ingognita στο Θέατρο της Ρεματιάς, το πλάτωμα του Προφήτη Ηλία, την παραρεμάτια διαδρομή από την οδό Γυφτοπούλου, μέσω του Συνοικισμού, καταλήγοντας στη δεξαμενή και τα πηγάδια του Αδριάνειου υδραγωγείου επί της οδού Ελ Αλαμέιν. Μαθαίνουμε για την ιστορία του Χαλανδρίου και τη σχέση των κατοίκων του με τους υδάτινους πόρους, φυσικούς και τεχνικούς, στο χθες, το σήμερα και το αύριο. Διοργάνωση: Med-INA, Ομάδα Προφορικής Ιστορίας Δήμου Χαλανδρίου, ΕΥΔΑΠ, Δήμος Χαλανδρίου Κυριακή 2 Ιουλίου, 09:30-14:00 – Εκδρομή και ξενάγηση ΤΟ ΑΔΡΙΑΝΕΙΟ ΠΕΡΑ ΑΠΟ ΤΟ ΧΑΛΑΝΔΡΙ - Στα χνάρια του ρωμαϊκού υδραγωγείου: Ολυμπιακό χωριό - Δεξαμενή Κολωνακίου Αφετηρία: Κεντρική Πλατεία Χαλανδρίου Απαιτείται κράτηση θέσεων στο uia-project@halandri.gr ή στο 210-6895831, μέχρι Πέμπτη 29/6. Θα τηρηθεί σειρά προτεραιότητας. Μία μοναδική ευκαιρία να διατρέξουμε τη ροή του Αδριάνειου υδραγωγείου από το Ολυμπιακό Χωριό μέχρι την κατάληξη του στη πλατεία Δεξαμενής στο Κολωνάκι και να μάθουμε για την ιστορία του και την αξία του ως υδάτινου πόρου, στο χθες, το σήμερα και το αύριο. Διαδρομή: Αφετηρία - Ολυμπιακό χωριό - Κεκλιμένη στοά - Κηφισός - Μεταμόρφωση - ΟΑΚΑ - Χαλάνδρι Ελ Αλαμέιν - Δεξαμενή Κολωνακίου. Προτείνονται άνετα ρούχα, αθλητικά παπούτσια και παγούρια με νερό για να αποφύγουμε τη χρήση πλαστικών. Διοργάνωση: ΕΥΔΑΠ - Δήμος Χαλανδρίου Τετάρτη 5 Ιουλίου, 21:00 – Θέατρο Ρεματιάς Μουσικοχορευτική παράσταση «Υδατοφάνεια» &amp;amp; Παρουσίαση της Αδριάνειας Κοινότητας Χαλανδρίου Η μουσικοχορευτική παράσταση «Υδατοφάνεια» των Όχι Παίζουμε - Urban Dig Project (διάρκεια 45’) αφηγείται την αληθινή περιπέτεια ενός κατοίκου ενός άνυδρου νησιού του Αιγαίου να φέρει νερό στο σπίτι του. Διαπραγματευόμενη την αδιάρρηκτη σχέση ανθρώπου - νερού, μας εισάγει στη συζήτηση για μία άλλη σχέση (συνείδηση και πράξη) με το υγρό στοιχείο κάθε τόπου. Η αναζωογόνηση του Αδριάνειου υδραγωγείου θέτει με τη σειρά της το ζήτημα της σχέσης μας ως καταναλωτών νερού και ως μελών του δήμου με τους υδάτινους πόρους της πόλης. Στην εκδήλωση, παρουσιάζονται οι τρόποι με τους οποίους οι κάτοικοι του Χαλανδρίου θα έχουν πρόσβαση στο νερό του νέου Αδριάνειου δικτύου. Παρουσιάζεται πώς ένα αρχαίο τεχνικό έργο επαναξιοποιείται στο πλαίσιο της αειφόρου και βιώσιμης ανάπτυξης, της κυκλικής και κοινωνικά αλληλέγγυας οικονομίας, πώς συμβάλει στην εξοικονόμηση νερού, στην αύξηση του πράσινου αποτυπώματος και στην (τοπικά έστω) αντιμετώπιση των συνεπειών της κλιματικής αλλαγής. Στόχοι ιδιαίτερα σημαντικοί σε μία περίοδο που η λειψυδρία χτυπάει κόκκινο ακόμα και σε εκτεταμένες περιοχές της Νότιας Ευρώπης. Διοργάνωση: Φεστιβάλ Ρεματιάς - Όχι Παίζουμε/Urban Dig project - Δήμος Χαλανδρίου ΣΑΣ ΠΕΡΙΜΕΝΟΥΜΕ! Για περισσότερες πληροφορίες: www.culturalhidrant.euuia-project@halandri.gr 210-6895831  
