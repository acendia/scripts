Title:
Ομόφωνη στήριξη του Δήμου Χαλανδρίου στον αγώνα μονιμοποίησης των συμβασιούχων της Προσχολικής Αγωγής
Description:
Να στηριχθούν πλήρως οι 58 συμβασιούχοι εργαζόμενοι στους βρεφονηπιακούς σταθμούς της πόλης που διεκδικούν με αγωγή τη μονιμοποίησή τους, επέλεξε η διοίκηση του Δήμου Χαλανδρίου, με εισήγηση που έφερε στο Δημοτικό Συμβούλιο, στις 5 Οκτωβρίου 2022, η οποία έτυχε της ομόφωνης στήριξης όλων των δημοτικών παρατάξεων. Η καθολική αποδοχή της αγωγής των εργαζομένων έγινε στη βάση ότι αυτοί οι εργαζόμενοι καλύπτουν πάγιες και διαρκείς ανάγκες στον ευαίσθητο τομέα της Προσχολικής Αγωγής, ανάγκες που συνεχώς αυξάνονται, καθώς οι βρεφονηπιακοί σταθμοί, φιλοξενούν όλο και μεγαλύτερο αριθμό παιδιών. Φέτος μάλιστα, τα παιδιά (βρέφη και νήπια) που φιλοξενούνται στους παιδικούς σταθμούς έφτασαν τα 488! Η πρόταση της Διοίκησης έγινε ομόφωνα δεκτή από όλες τις παρατάξεις του Δημοτικού Συμβουλίου που μετείχαν στη συνεδρίαση -οι οποίες, μάλιστα, επεσήμαναν το υψηλό επίπεδο υπηρεσιών που παρέχεται από τους βρεφονηπιακούς σταθμούς του Δήμου Χαλανδρίου. Η ευρεία αναγνώριση του υψηλού επιπέδου υπηρεσιών που προσφέρεται από την Προσχολική Αγωγή του Δήμου θα αποτελέσει σίγουρα σημαντικό στοιχείο υποστήριξης της αγωγής των 58 εργαζομένων, στην επικείμενη δικάσιμο στις 17 Οκτωβρίου 2022. Είναι αναντίρρητο, όπως προέκυψε και από τη συζήτηση στο Δημοτικό Συμβούλιο, ότι η εύρυθμη λειτουργία των Παιδικών Σταθμών από το 2016 και εξής έχει επιτευχθεί χάρη στην πρόσληψη δεκάδων συμβασιούχων μέσω ΕΣΠΑ οι οποίοι σήμερα διεκδικούν τη μονιμοποίηση τους, επιλογή που έκανε η σημερινή διοίκηση από θέση αρχής, προκειμένου να διασφαλίσει την απρόσκοπτη λειτουργία των υπηρεσιών. Σίμος Ρούσσος: «Δεν μπορεί να υπάρξει δημόσιο και κοινωνικές υπηρεσίες χωρίς ανθρώπους με μόνιμη και σταθερή θέση εργασίας» «Η ομόφωνη απόφαση του Δημοτικού μας Συμβουλίου στέλνει ένα πολλαπλό μήνυμα σε διάφορες κατευθύνσεις. Αποτελεί καταρχήν αναγνώριση της ουσιαστικής και αναντικατάστατης συνεισφοράς των εργαζομένων στη μεγάλη βελτίωση των παιδικών σταθμών αυτά τα χρόνια, από το 2016 που έχουν προσληφθεί. Οι παιδικοί σταθμοί δεν είναι μόνο οι πλήρως αναβαθμισμένες κτιριακές εγκαταστάσεις, τα συμβολικά τροφεία και η πλήρης απαλλαγή από τα τροφεία όλων των ευπαθών ομάδων και των χαμηλών εισοδημάτων... οι παιδικοί σταθμοί είναι οι άνθρωποί τους, το ενδιαφέρον τους, η στράτευσή τους, οι γνώσεις τους και η ευαισθησία με την οποία αγκαλιάζουν τα παιδιά μας», υπογράμμισε στο Δημοτικό Συμβούλιο ο δήμαρχος Χαλανδρίου και πρόσθεσε: «Η απόφασή μας στέλνει επίσης ένα μήνυμα και στην Αυτοδιοίκηση. Υπάρχουν 330 δήμοι σε όλη τη χώρα και οι περισσότεροι χρησιμοποιούν ΕΣΠΑ για την πρόσληψη εργαζομένων. Υπάρχουν ήδη τρεις με τέσσερις αποφάσεις δήμων, όπως η δική μας, να στηρίξουν τον αγώνα των εργαζομένων. Είναι καιρός, το σύνολο των αιρετών, ανεξαρτήτως πολιτικού χώρου, να διεκδικήσουν αποφασιστικά και να υπερασπιστούν τις κοινωνικές υπηρεσίες που πρέπει να παρέχουν στους δημότες τους. Και να το κάνουν με παρρησία, με ευθύνη και με αποφασιστικότητα απέναντι σε μια γενική πολιτική, η οποία απαξιώνει κάθε τι δημόσιο στην Αυτοδιοίκηση». Ο κ. Σίμος Ρούσσος θύμισε επίσης ότι μια τέτοια στάση υπέρ των εργαζομένων δεν ήταν πάντα αυτονόητη στο Δημοτικό Συμβούλιο: «Αυτά που λέμε σήμερα ως αυτονόητα δεν ήταν πάντα αυτονόητα σε αυτό το Δημοτικό Συμβούλιο. Στο Δημοτικό Συμβούλιο παλαιότερα, στο όχι μακρινό παρελθόν, έχουν αποφασισθεί απολύσεις 38-40 εργαζομένων, έχει αποφασισθεί να κλείσουν όλα τα βρεφικά τμήματα, με αποτέλεσμα τη συρρίκνωση στο μισό των εξυπηρετούμενων πολιτών μέχρι το 2015. Είναι ευχάριστο ότι ωριμάζουν τα πράγματα», είπε χαρακτηριστικά ο Σίμος Ρούσσος και κατέληξε: «Δεν υπάρχει δημόσιο και κοινωνικές υπηρεσίες χωρίς ανθρώπους με μόνιμη, σταθερή θέση εργασίας, έτσι ώστε να υπάρχει επιμόρφωση και συνέχεια, για να μπορεί να εξυπηρετηθεί με τον καλύτερο τρόπο το δημόσιο συμφέρον». Συνάντηση της διοίκησης με τους συμβασιούχους Πριν από τη συνεδρίαση του Δημοτικού Συμβουλίου πραγματοποιήθηκε συνάντηση του δημάρχου Χαλανδρίου Σίμου Ρούσσου και της αντιδημάρχου Παιδείας και Προσχολικής Αγωγής Ιωάννας Αθανασάτου με τους εργαζόμενους Ιδιωτικού Δικαίου Ορισμένου Χρόνου (ΙΔΟΧ) στους παιδικούς σταθμούς, στον αίθριο χώρο της Διεύθυνσης Προσχολικής Αγωγής, με κύριο αντικείμενο την επικείμενη δίκη για τη μετατροπή των συμβάσεων τους ορισμένου χρόνου, μέσω ΕΣΠΑ, σε αορίστου χρόνου. Με ασφαλιστικά μέτρα παραμένουν οι εργαζόμενοι σε Καθαριότητα και Πολιτική Προστασία Σημειώνεται ότι με την αμέριστη στήριξη που παρέχει η διοίκηση στους εργαζομένους στα δικαστήρια, συνεχίζουν, με ασφαλιστικά μέτρα, να δουλεύουν στον Δήμο Χαλανδρίου περίπου 50 άτομα στην υπηρεσία Καθαριότητας και περίπου 40 άτομα στην υπηρεσία Πολιτικής Προστασίας. Επίσης περίπου 30 άτομα που είχαν δουλέψει πριν από το 2014 στον Δήμο, στηρίχθηκαν στον αγώνα τους να τελεσιδικήσουν οι προσωρινές αποφάσεις που τους διατηρούσαν στη θέση τους.  
