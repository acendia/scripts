Title:
Με σημαντική συμμετοχή και επιτυχία η Ημερίδα του Συλλόγου Ρεματιάς Χαλανδρίου
Description:
Με σημαντική συμμετοχή και επιτυχία πραγματοποιήθηκε στις 10 Απριλίου 2022 η Ημερίδα που διοργάνωσε ο Σύλλογος Προστασίας Περιβάλλοντος και Ρεματιάς Πεντέλης-Χαλανδρίου στο Πολιτιστικό Κέντρο του Δήμου Βριλησσίων, με τίτλο «ΡΕΜΑΤΙΑ ΠΕΝΤΕΛΗΣ-ΧΑΛΑΝΔΡΙΟΥ, Προβλήματα και Προοπτικές ενός δασικού πνεύμονα στον αστικό ιστό». Αναλυτικά η ανακοίνωση του Συλλόγου: Πρώτος εισηγητής ήταν ο κ. Γιώργος Καρέτσος, διδάκτορας Δασολόγος, ερευνητής στο Ινστιτούτο Μεσογειακών και Δασικών Οικοσυστημάτων, με ειδίκευση στη Δασική Οικολογία και Φυτοκοινωνιολογία. Αναφέρθηκε στους σχηματισμούς των ρεμάτων, την Ρεματιά μας, την ευεργετική της επίδραση στο μικροκλίμα της περιοχής και την ανάγκη σύνδεσης με πράσινους δημόσιους χώρους στον αστικό ιστό. Ο δεύτερος εισηγητής κ. Μιλτιάδης Αθανασίου, διδάκτορας Περιβαλλοντολόγος με ειδίκευση στις δασικές πυρκαγιές, εθελοντής πυροσβέστης με εμπειρία πεδίου και εκπαιδευτής, συνεργάτης της WWF HELLAS και της Ελληνικής Εταιρείας Προστασίας της Φύσης, αναφέρθηκε με παραδείγματα και αναλυτικό τρόπο στην απαραίτητη προετοιμασία των πολιτών και των κατοικημένων περιοχών για την αντιμετώπιση των πυρκαγιών. Τέλος ο κ. Αλέκος Ρήγας, Δασολόγος, μέλος του ΔΣ του Γεωτεχνικού Επιμελητηρίου με μακρόχρονη θητεία στην Δασική Υπηρεσία, αναφέρθηκε στις θεσμικές και συνταγματικές προβλέψεις για τα δάση και τον ρόλο της Δασικής Υπηρεσίας. Στην εκδήλωση παραβρέθηκε η Αντιπεριφερειάρχης Βόρειου Τομέα της Περιφέρειας Αττικής κα. Λουκία Κεφαλογιάννη η οποία σε παρέμβασή της αναφέρθηκε στις προτεραιότητες της Περιφέρειας για τη διαχείριση των ρεμάτων. Χαιρέτησε, επίσης, ο Δήμαρχος Βριλησσίων κος. Ξένος Μανιατογιάννης. Συμμετείχαν ενεργά και πολλοί εξ αυτών με ενδιαφέρουσες παρεμβάσεις, αντιδήμαρχοι, δημοτικοί σύμβουλοι, επικεφαλής δημοτικών παρατάξεων καθώς και ο περιφερειακός σύμβουλος κος Γιώργος Μπαλάφας. Συγκεκριμένα, η κα. Άντα Μπούσουλα, Αντιδήμαρχος Πεντέλης όπως και ο κ. Βλάσσης Σιώμος, επίσης Αντιδήμαρχος Πεντέλης και Πρόεδρος του ΣΠΑΠ. Από τα Βριλήσσια, οι αντιδήμαρχοι κος Αλέξης Μαυραγάνης και κα Χριστίνα Μαλακού. Από το Χαλάνδρι, οι αντιδήμαρχοι κα. Έλενα Χριστούλη, οι κ.κ. Δημήτρης Χριστουλάκης και Χάρης Μαυρουδής, η κα. Ευγενία Κατούφα, δημοτική-εντεταλμένη σύμβουλος της ΔΕΠΙΣ και του σώματος εθελοντών, ο κ. Μάνος Κρανίδης δημοτικός σύμβουλος και επικεφαλής δημοτικής παράταξης και ο κ. Ιωάννης Αντωνιάδης δημοτικός σύμβουλος, επίσης. Παραβρέθηκαν από τον Δήμο Πεντέλης οι κ.κ. Άγγελος Παλαιοδήμος, δημοτικός σύμβουλος και επικεφαλής δημοτικής παράταξης, Κώστας Βαρλαμίτης επικεφαλής δημοτικής παράταξης και οι τοπικοί σύμβουλοι κ.κ. Νικόλαος Οικονομίδης και Ηλίας Αλεξόπουλος. Ο κ. Βήττος, δημοτικός σύμβουλος και επικεφαλής δημοτικής παράταξης του Δήμου Βριλησσίων. Ο κ. Πέτρος Κούκουζας, δημοτικός σύμβουλος του Δήμου Αμαρουσίου. Επίσης, ο βουλευτής του ΣΥΡΙΖΑ κ. Κώστας Ζαχαριάδης. Τέλος, αρκετοί εκπρόσωποι συλλογικοτήτων, παλιοί και νέοι φίλοι, με τους οποίους επιδιώκουμε πάντα σχέσεις συνεργασίας: οι «Πεζοπόροι» του Χαλανδρίου, η Πολιτική Προστασία και οι Εθελοντές του Δήμου Πεντέλης, ο Πολιτιστικός και Περιβαλλοντικός Σύλλογος Νέου Αμαρουσίου, ο Περιβαλλοντικός Σύλλογος Πεντέλης «Η Πεντέλη μας», ο Σύλλογος Γονέων Πεντέλης, η ΕΕΔΥΕ Χαλανδρίου, ο Σύλλογος Συνταξιούχων π. ΔΕΚΟ και υπηρεσιακοί της Δ/νσης Πρασίνου του Δήμου Χαλανδρίου. Η συζήτηση που ακολούθησε ανέδειξε πλήθος θεμάτων που ζητούν απαντήσεις, ρυθμίσεις και επεξεργασίες. Σε μια προσπάθεια κωδικοποίησης θα αναφέραμε τη διασύνδεση της Ρεματιάς με το Πεντελικό, τις δυσχέρειες και τη συνέπεια που απαιτείται στη διάνοιξη των παραρεμάτιων οδών και περιοχών σε σχέση με το ιδιοκτησιακό καθεστώς, την ανάγκη μακρόχρονης πολιτικής και μόνιμου προγραμματισμού δράσεων καθαρισμού, συντήρησης και διαφύλαξης της ρεματιάς, τη δασοπροστασία και τη δυνατότητα συνδρομής ενημερωμένων και εκπαιδευμένων πολιτών, τις περιορισμένες χρηματοδοτήσεις και την έλλειψη ανθρώπινου δυναμικού. Ανεδείχθησαν κατά την άποψή μας δύο καίρια θέματα: η αναγκαιότητα συντονισμού, συνεργασίας όλων των θεσμικών φορέων (τοπική αυτοδιοίκηση και πολιτεία) και δημιουργίας ενός λειτουργικού υπεύθυνου «κόμβου» προγραμματισμού, συντονισμού και ελέγχου, όποια μορφή και αν πάρει αυτός (στο ΠΔ προστασίας της ρεματιάς προβλέπεται διαχειριστικός φορέας). ο διάλογος και η συνεργασία όλων των φορέων και των συλλογικοτήτων, η ενημέρωση των πολιτών και η συμμετοχή τους είναι ο «χρήσιμος» δημοκρατικός τρόπος για την εξασφάλιση της ποιότητας του περιβάλλοντος στις περιοχές κατοικίας και δραστηριοποίησής μας. Θεωρούμε ότι η Ημερίδα λειτούργησε ως αρχή. Ο Σύλλογος Προστασίας Περιβάλλοντος και Ρεματιάς Πεντέλης-Χαλανδρίου θα συνεχίσει να ενεργοποιείται σε αυτή την κατεύθυνση.  
