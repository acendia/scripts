Title:
Πρόσκληση - ανακοίνωση Επιτροπής Αγώνα Κατοίκων Πατήματος Χαλανδρίου
Description:
Με ανακοίνωσή της, η Επιτροπή Αγώνα Κατοίκων Πατήματος Χαλανδρίου καλεί τους πολίτες στη συγκέντρωση για τον ΧΕΥ 9, που έχει προγραμματισθεί για το Σάββατο 18 Μαΐου 2019 και ώρα 6:30 μ.μ., στο 8ο Γυμνάσιο (επί της οδού Φιλίππου). Ακολουθεί κείμενο της Επιτροπής: ΖΗΤΕΙΤΑΙ ΨΗΦΟΣΓΙΑ ΔΗΜΑΡΧΟ ΜΕ ΥΠΕΡΟΨΙΑ, ΑΛΑΖΟΝΕΙΑ ΚΑΙ ΕΠΑΡΣΗ Εμβρόντητοι παρακολουθούμε, για πολλοστή φορά εμείς οι κάτοικοι στο Πάτημα Χαλανδρίου, τη φιέστα παραπλάνησης η οποία επιχειρείται από τον ίδιο τον Δήμαρχο Χαλανδρίου. Μία παραπλάνηση, που ενεργείται από έναν άνθρωπο, ο οποίος τιμήθηκε, το 2014, έστω από το 17% των δημοτών, με την απόδοση σε αυτόν του αξιώματος του Δημάρχου. Δυστυχώς, ο Δήμαρχος Χαλανδρίου, μη σεβόμενος τη θεσμική του θέση, απαξιώνει τους πολίτες, φέρεται με έπαρση και αυταρχισμό, ενώ παράλληλα με θρασύτητα εξαπολύει ανήκουστες και αήθεις επιθέσεις στην Επιτροπή Αγώνα Κατοίκων Πατήματος Χαλανδρίου και τα μέλη της, αφού βρίσκεται σε απόλυτη αδυναμία να δεχθεί ότι οι κάτοικοι του Πατήματος Χαλανδρίου έχουν αναφαίρετο δικαίωμα να εκδηλώνουν την αντίδραση τους και να διαμαρτύρονται για το δρομολογημένο, αλλά παράλογο σχέδιο δημιουργίας Χώρου Μεταφόρτωσης Απορριμμάτων, ΚΔΑΥ και Αμαξοστασίου-Συνεργείου απορριμματοφόρων, ακριβώς δίπλα σε κατοικίες, σχολεία, γραφεία και επιχειρήσεις υγειονομικού ενδιαφέροντος. Μέσα σε μία περιοχή όπου βρίσκονται ζώνες αμιγούς κατοικίας και όπου υπάρχει έντονη κυκλοφοριακή επιβάρυνση, «Ξεπερνάει κάθε λογική να φέρνεις βιομηχανική δράση με σκουπίδια δίπλα σε χώρο που μεγαλώνουν παιδιά, δίπλα σε μετρό, σε τόσο κεντρικό σημείο» αναφέρεται, μεταξύ άλλων, από αγανακτισμένους κατοίκους. Το όλο εγχείρημα ξεκίνησε, κυριολεκτικά, εν κρυπτώ από τον ίδιο Δήμαρχο Χαλανδρίου, που δόλια και χωρίς να λάβει έγκριση από το Δημοτικό Συμβούλιο, έστειλε την υπ΄αρ. 16896/2015 προσωπική επιστολή στον τότε Υπουργό, ζητώντας να επιτραπούν οι ως άνω δράσεις για τα σκουπίδια. Είναι συγκλονιστικό ότι η υπ΄αρ. 38033/2015 Υπουργική Απόφαση για τον καθορισμό χρήσεως στον ΧΕΥ 9 λήφθηκε από Υπηρεσιακούς Υπουργούς, την προπαραμονή, μάλιστα, των βουλευτικών εκλογών - η αδιαφάνεια των διαδικασιών είναι απολύτως προφανής και μόνον από την επιλογή της συγκεκριμένης χρονικής στιγμής. Οι κάτοικοι δεν είχαν ιδέα, ενώ το πληροφορήθηκαν τρία χρόνια αργότερα και αμέσως έστειλαν στον Δήμαρχο το από 27.07.2018 εξώδικο έγγραφο, στο οποίο ο Δήμαρχος Χαλανδρίου απάντησε με την υπ΄αρ. πρωτ. 30748/04.09.2018 δήλωση-απάντηση του, κάνοντας εντελώς άσχετη παράθεση των ανύπαρκτων πεπραγμένων στην περιοχή του Πατήματος Χαλανδρίου. Στο Δημοτικό Συμβούλιο της 20ης.02.2019, αν και οι κάτοικοι δικαίως διαμαρτύρονταν, για τα σχεδιαζόμενα έργα στον ΧΕΥ 9, αποφασίσθηκε με οριακή ψηφοφορία (14-14 και υπολογιζόμενης ως διπλής της ψήφου της προέδρου) η ανάθεση των 13 μελετών για τον ΧΕΥ 9. Ο Δήμαρχος, απέναντι στο εύλογο αίτημα των κατοίκων, για απόσυρση του θέματος και ΔΙΑΛΟΓΟ, έμεινε ανυποχώρητος. Απόλυτα ανυποχώρητος, σε ένα ζήτημα, που ταράζει την καθημερινότητα των κατοίκων και υποβαθμίζει μία ολόκληρη περιοχή. Εκ των υστέρων, μάλιστα, διακωμώδησε ειρωνικά την κατάσταση, που ο ίδιος προκάλεσε, διαδίδοντας ψευδώς ότι η Επιτροπή Αγώνα των Κατοίκων θα μπορούσε δήθεν να προσβάλλει την απόφαση του Δημοτικού Συμβουλίου (!!!), μολονότι γνωρίζει πολύ καλά ότι, νομικά, δεν υπάρχει δυνατότητα προσβολής (εκτός και αν, όντως, οι νομικοί του Δήμου Χαλανδρίου, πιστεύουν εσφαλμένως ότι θα υπήρχε δυνατότητα άσκησης νομικής ενέργειας). Στις 08.04.2019, ο Δήμαρχος Χαλανδρίου απέστειλε πρόσκληση για σύγκληση της Οικονομικής Επιτροπής του Δήμου (επί της οποίας προεδρεύει) και προγραμματισμό συζήτησης 14 θεμάτων, εντός ημερήσιας διάταξης. Στις 12.04.2019, έγινε συνεδρίαση της Οικονομικής Επιτροπής, ωστόσο, σε αυτά τα 14 θέματα, εντός ημερησίας διάταξης, προστέθηκε, την τελευταία στιγμή, την ίδια ημέρα της συνεδρίασης, (για να αποφύγει τις αντιδράσεις των κατοίκων) και το ζήτημα του ΧΕΥ 9, ΕΚΤΟΣ ΗΜΕΡΗΣΙΑΣ ΔΙΑΤΑΞΗΣ, χαρακτηριζόμενο, ΔΗΘΕΝ, ως «επείγον». Το «επείγον» στηρίχθηκε στο γεγονός ότι η υπ΄αριθμό 2/2019 Μελέτη της Διεύθυνσης Τεχνικών Υπηρεσιών, κατατέθηκε – εντελώς συμπτωματικά – την ίδια μέρα το πρωί! Τότε, όμως, για ποιον λόγο, αλήθεια, στην πρώτη σελίδα της ως άνω μελέτης αναφέρεται: «Μάρτιος 2019»; Δεν είναι, όμως, μόνον αυτό. Αφού ο Δήμαρχος Χαλανδρίου, αντιλήφθηκε ότι η ως άνω συνεδρίαση, μαζί με την υπ΄αριθμό 192/12.09.2019 απόφαση που έλαβε η Οικονομική Επιτροπή, για τις μελέτες στον ΧΕΥ 9, έγινε εκτός ορίων νομιμότητας και γνωρίζοντας για τις δύο προσφυγές που κατατέθηκαν για τον σκοπό αυτό ενώπιον της Αποκεντρωμένης Διοίκησης Αττικής, αποφάσισε να ακυρώσει ιδιοβούλως την υπ΄αριθμό 192/12.04.2019 απόφαση, που λήφθηκε για τον ΧΕΥ 9 και να συγκαλέσει ΝΕΑ συνεδρίαση Οικονομικής Επιτροπής, με το ζήτημα του ΧΕΥ 9, ΕΝΤΟΣ ΗΜΕΡΗΣΙΑΣ ΔΙΑΤΑΞΗΣ αυτή τη φορά, αδρανοποιώντας ουσιαστικά τις ασκηθείσες προσφυγές, ως προς τον ΧΕΥ 9. Εξυπακούεται ότι στη δεύτερη συνεδρίαση της 30ης.04.2019, η απόφαση λήφθηκε με πλειοψηφία, αφού ούτως ή άλλως τα 6 από τα 9 μέλη της Επιτροπής ανήκουν στην πλειοψηφούσα παράταξη. Ας μάθει ο Δήμαρχος Χαλανδρίου, όμως, ότι οι νομοθετικές διατάξεις τέθηκαν από το νομοθέτη χάριν εξυπηρέτησης δημοσίου συμφέροντος και προστασίας των ίδιων πολιτών. Ενέχει πλείστες ευθύνες για υπέρβαση εξουσίας και παράβαση καθήκοντος, μεταξύ πολλών άλλων. Η Επιτροπή Αγώνα Κατοίκων Πατήματος Χαλανδρίου έχει την βεβαιότητα ότι πρόκειται για ακόμα μία κίνηση μεθόδευσης του Δημάρχου Χαλανδρίου και της Δημοτικής Αρχής γενικότερα, προκειμένου να υλοποιηθούν τα όσα σχεδιάστηκαν για τους κατοίκους, χωρίς τους κατοίκους. Γιατί το τελευταίο χρονικό διάστημα οι κάτοικοι απαιτούν έντονα να ανακληθεί η οριακή απόφαση του Δημοτικού Συμβουλίου Χαλανδρίου, που λήφθηκε στις 20.02.2019 και να μην ανατεθούν οι μελέτες για τον ΧΕΥ 9 (που αποτελούν ένα ακόμα βήμα προς την υλοποίηση των όσων παρανόμως μεθοδεύτηκαν). Ο Δήμαρχος Χαλανδρίου, σε αυτό το αίτημα των κατοίκων, απάντησε στις 19.04.2019, παρουσία πλήθους κατοίκων με αλαζονεία και αυταρχισμό «ΠΟΤΕ - ΠΟΤΕ - ΠΟΤΕ!!!!!», ενώ ταυτόχρονα δήλωσε, καταφανώς και αναίσχυντα ψευδώς, ότι ήδη «ΕΓΙΝΕ Η ΠΡΟΚΗΡΥΞΗ ΤΩΝ ΜΕΛΕΤΩΝ», μολονότι μέχρι σήμερα δεν έχει γίνει φυσικά η εν λόγω διακήρυξη, παρά μόνο η συζήτηση για τη σύνταξη των όρων του διαγωνισμού/ διακήρυξης. Η παρούσα Δημοτική Αρχή κυριολεκτικά έχει ανάγει το ζήτημα των απορριμμάτων σε προεκλογική σημαία, αφού στοχεύει στο να επιδεικνύει ότι «έχει ριχτεί στον αγώνα κατά των σκουπιδιών», με σκοπό δήθεν να προσφέρει υψηλές υπηρεσίες καθαριότητας. Αλίμονο όμως! Αυτό που θα πρέπει να καταλάβουν οι πολίτες είναι ότι για να δημιουργήσει η Δημοτική Αρχή αυτή την περιρέουσα ατμόσφαιρα στους ανθρώπους που μένουν μακριά από το Πάτημα (και δεν είναι σε θέση να έχουν ιδία άποψη για το ζήτημα), έχει στοχευμένα μεθοδεύσει την πλήρη απαξίωση της περιοχής, την υποβάθμιση της ποιότητας ζωής των κατοίκων και των παιδιών που μεγαλώνουν στον τόπο αυτό, με ό,τι αυτό συνεπάγεται. Το διάστημα αυτό, τα μέλη της Επιτροπής Αγώνα Κατοίκων Πατήματος Χαλανδρίου, έχουμε καταφέρει να γνωρίσουμε τους γείτονες μας, να τους ενημερώσουμε για όλα τα μεθοδευόμενα από τη Δημοτική Αρχή και να συσπειρωθούμε. Έχουμε πετύχει να αμυνθούμε σε ασύστολα και προκλητικά ψεύδη περί κομματικών σκοπιμοτήτων της Επιτροπής Αγώνα. Το καταφέραμε μέσα από την ειλικρινή και ηθική στάση μας, αφού οι γείτονες αντιλήφθηκαν ότι δεν επιθυμούμε ούτε την αναγνώριση, ούτε την προβολή, ούτε την στήριξη δημοτικών παρατάξεων. Στόχος μας είναι η ορθή αξιοποίηση του ΧΕΥ 9, προς όφελος όλου του Δήμου και των δημοτών, και όχι οι μικροπολιτικές σκοπιμότητες. Άλλωστε, απόδειξη είναι οτι η Επιτροπή Αγώνα θα συνεχίσει να υπάρχει και μετά από τις εκλογές 2019, ενώ βέβαια ήδη αναμένεται η έγκριση της σύστασης του Πολιτιστικού Συλλόγου μας, αφορμή για τη δημιουργία του οποίου, υπήρξε ο ΧΕΥ 9. Είμαστε εγκλωβισμένοι σε μία διοίκηση, που βρίθει από έλλειψη διαφανών και δημοκρατικών διαδικασιών. Έχουμε γίνει θεατές σε ένα πολιτικό παιχνίδι ανθρώπων, που θέλουν να δείξουν την πυγμή τους σε λάθος ζητήματα, τη λάθος στιγμή, με συνέπεια να είμαστε εκτεθειμένοι σε μια αδιέξοδη κατάσταση, επειδή ο Δήμαρχος αποφάσισε να κάνει σημαία του προεκλογικού του ταξιδιού το ζήτημα της καθαριότητας, προτάσσοντας τον ΧΕΥ 9, ως λόγο της μη επιτυχημένης διαδρομής του. Ταυτόχρονα, όμως, είμαστε πεπεισμένοι ότι μπορούμε να ανατρέψουμε τη νοσηρή κατάσταση, στην οποία μας έχει υποβάλει ο ίδιος ο επικεφαλής του Δήμου Χαλανδρίου. Είμαστε αφοσιωμένοι στον αγώνα μας να διατηρήσουμε τον τόπο μας καθαρό και άξιο για να ζουν σε αυτόν τα παιδιά μας. Είμαστε αποφασισμένοι να αγωνιστούμε και να παλέψουμε με θεούς και δαίμονες, για να πετύχουμε τον σκοπό μας. Έναν σκοπό, που είναι καθαρός, κρυστάλλινος και ιερός. ΟΛΟΙ ΜΑΖΙ θα καταφέρουμε να διώξουμε τα ΣΚΟΥΠΙΔΙΑ ! Εκ της Επιτροπής Αγώνα Κατοίκων Πατήματος Χαλανδρίου &amp;nbsp;
