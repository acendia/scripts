Title:
Δράσεις ενημέρωσης και ευαισθητοποίησης του Συμβουλευτικού Κέντρου Γυναικών Δήμου Χαλανδρίου
Description:
25 Νοεμβρίου - Παγκόσμια Ημέρα για την Εξάλειψη της Βίας κατά των Γυναικών Η βία κατά των γυναικών συνιστά επαίσχυντη παραβίαση των ανθρωπίνων δικαιωμάτων: Δεν κάνει διαχωρισμό μεταξύ συνόρων, πολιτισμών ή πλούτου. Όσο συνεχίζεται, δεν μπορούμε να ισχυριζόμαστε ότι κάνουμε ουσιαστική πρόοδο προς την ισότητα, την ανάπτυξη και την ειρήνη. (4η Παγκόσμια Διάσκεψη Γυναικών στο Πεκίνο). Η 25η Νοεμβρίου αποτελεί ημέρα-ορόσημο, καθώς τα επίπεδα της βίας κατά των γυναικών παραμένουν διεθνώς υψηλά: Σύμφωνα με στοιχεία του Οργανισμού Θεμελιωδών Δικαιωμάτων της Ευρωπαϊκής Ένωσης (FRA), μία στις 10 γυναίκες στην Ε.Ε. έχει υποστεί κάποια μορφή έμφυλης βίας, από την ηλικία των 15 ετών και άνω, μία στις 20 έχει πέσει θύμα βιασμού, μία στις 5 έχει υποστεί σωματική ή/και σεξουαλική βία από νυν ή τέως σύντροφο. Με αφορμή την Παγκόσμια Ημέρα για την Εξάλειψη της Βίας κατά των Γυναικών, το Συμβουλευτικό Κέντρο Γυναικών Δήμου Χαλανδρίου θα πραγματοποιήσει από τις 20-29 Νοεμβρίου 2018 σειρά δράσεων ενημέρωσης και ευαισθητοποίησης σε αστυνομικά τμήματα της Βορειοανατολικής Αττικής (Α.Τ. Νέας Ιωνίας, Ηρακλείου, Παιανίας &amp;amp; Παπάγου-Χολαργού), αναφορικά με το νομικό πλαίσιο διαχείρισης των περιστατικών έμφυλης βίας, σε συνδυασμό με την κύρωση της Σύμβασης της Κωνσταντινούπολης από το ελληνικό κράτος τον Απρίλιο 2018 και τις σχετικές νομοθετικές αλλαγές (Ν. 4531/2018), με στόχο την πρόληψη και την καταπολέμηση του φαινομένου.  
