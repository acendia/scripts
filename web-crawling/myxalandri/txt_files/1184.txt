Title:
Σύλλογος Ρεματιάς Χαλανδρίου: «Εκσυγχρονιζόμαστε ή γυρίζουμε στο παρελθόν;»
Description:
Ανακοίνωση του Συλλόγου Προστασίας Περιβάλλοντος και Ρεματιάς Πεντέλης - Χαλανδρίου σχετικά με τα ύψη των κτιρίων:  Είναι γνωστό - τουλάχιστον στους παλιότερους - ότι παραμονές εκλογών στη χώρα μας, μεταξύ άλλων, συνέβαιναν δύο πράγματα στον οικοδομικό τομέα: η ένταξη περιοχών αυθαιρέτων στο σχέδιο πόλης και το “δίνουμε όροφο”. Απλά, για λόγους μικροπολιτικούς, καταργούσαμε κάθε κανόνα πολεοδόμησης και το κράτος μοίραζε δικαιώματα υπερεκμετάλλευσης της αστικής γης και μελλοντικά οφέλη χωρίς …. άμεσο δικό του κόστος. Επειδή όμως σε όλα τα πράγματα υπάρχει τελικά κάποιο κόστος, στην δεδομένη περίπτωση κόστος για όλους μας είναι ο τρόπος που αναπτύχθηκαν οι πόλεις μας χωρίς επαρκείς υποδομές και ελεύθερους χώρους. Είναι η καταστροφή του περιβάλλοντος και τα μεγάλα έργα και οι πόροι που απαιτούνται για να τις κάνουμε βιώσιμες με τα σημερινά πρότυπα και τις απαιτήσεις μας στον 21ο αιώνα. Αναφερόμαστε στον Νέο Οικοδομικό Κανονισμό που ψήφισε η Κυβέρνηση όπου υπάρχει μια σειρά προβλέψεων στα άρθρα 10 και 15 που δίνουν τη δυνατότητα σε υφιστάμενες και νέες οικοδομές να αυξάνουν σημαντικά τους συντελεστές δόμησης, δηλαδή τα επιτρεπτά όρια εκμετάλλευσης της γης. Σημαντική προσαύξηση προβλέπεται και στην περίπτωση μικρότερης κάλυψης του οικοπέδου και απόδοσης σε “δημόσια χρήση” του αντίστοιχου ποσοστού γης, ρύθμιση η οποία χαρακτηρίστηκε ως “πολεοδομικό κίνητρο”. Και επειδή τα τετραγωνικά που προέκυπταν ως άθροισμα ήταν πολλά, με Υπουργική Απόφαση την οποία εξέδωσε στις 24/10/2022 ο Υφυπουργός ΥΠΕΝ κ. Ν. Ταγαράς επετράπη η προσαύξηση και του επιτρεπόμενου μέγιστου ύψους των κτιρίων, δηλαδή των ορόφων. Θεωρούμε ότι η Υπουργική Απόφαση αυτή υποβαθμίζει περαιτέρω το αστικό περιβάλλον. Η “δήλωση” ότι δίνεται σε δημόσια χρήση τμήμα ενός οικοπέδου μπορεί εύκολα να μετατραπεί σε μεγαλύτερο ιδιωτικό κήπο με ευθύνη συντήρησης από τον Δήμο, άχρηστη παροχή αφού θα είναι σημειακή σε ήδη δομημένες περιοχές και δεν θα συναρμόζεται με τον πολεοδομικό σχεδιασμό, μικρής διάρκειας ζωής αφού απουσία ελέγχου κάποια στιγμή θα υψωθούν αναχώματα (έστω με θάμνους αν όχι με κάγκελα). Επιπλέον αποτελεί κατάφωρη άρση της ισοτιμίας μεταξύ των κατοίκων της ίδιας πολεοδομικής ενότητας, με σοβαρή οικονομική επιβράβευση ιδιαίτερα στους Δήμους μας όπου οι τιμές των ακινήτων είναι υψηλές. Θίγονται καίρια τα δικαιώματα και το περιβάλλον των υφιστάμενων νόμιμων οικοδομών, καθότι τους στερείται αναίτια ο φωτισμός, μειώνεται η απόδοση ηλιακών θερμοσιφώνων και φωτοβολταϊκών πάνελ οροφής, μειώνεται ο αερισμός των κτιρίων και περικόπτεται δραστικά η θέα. Αν θεωρείται τόσο χρήσιμη η ρύθμιση, η ανταπόδοση θα μπορούσε να λάβει άλλη μορφή (πχ φορολογικά κίνητρα) πάντα με την αξιολόγηση της χρήσης της από τις τοπικές αρχές. Επίσης, από την οριζόντια αυτή ρύθμιση θίγονται εκ νέου υφιστάμενα ειδικά καθεστώτα προστασίας (ιστορικών χώρων, σημαντικών περιβαλλοντικά περιοχών, κοινωνικά απαραίτητων ζωνών κλπ), χωρίς συγκεκριμένα κριτήρια αξιολόγησης και συναίνεσης των τοπικών αρχών και φορέων. Εξαιρούνται μόνο οι αρχαιολογικοί χώροι και οι παραδοσιακοί οικισμοί. Σε αυτή την κατηγορία ανήκει και η Ρεματιά Πεντέλης-Χαλανδρίου μήκους 6,5χλμ η οποία προστατεύεται από ΠΔ (ΦΕΚ 659/Δ/1995), οι ρυθμίσεις του οποίου έχουν ενσωματωθεί στα Γενικά Πολεοδομικά Σχέδια των τεσσάρων παραρεμάτιων Δήμων, δηλαδή των Αμαρουσίου, Χαλανδρίου, Βριλησσίων και Πεντέλης. Η δυνατότητα καταστρατήγησης των περιορισμών καθ’ ύψος έχει ήδη εφαρμοστεί με την έκδοση οικοδομικής άδειας στη δημοτική κοινότητα Μελισσίων του Δήμου Πεντέλης. Κατά της οικοδομικής άδειας αυτής έχει γίνει προσφυγή κατοίκων στο Διοικητικό Εφετείο και έχει διαταχθεί αναστολή εργασιών μέχρι την εκδίκασή της (10/1/23). Αρωγός στην εφαρμογή του Π.Δ. είναι και η κα Δήμαρχος Πεντέλης. Δυστυχώς η παρέμβαση των Υπηρεσιών του ΥΠΕΝ και ειδικότερα της Δ/νσης Σχεδιασμού Μητροπολιτικών Αστικών &amp;amp; Περιαστικών Περιοχών (Α.Π.: ΥΠΕΝ/ΔΣΜΠ/506/4/22.01.2021) δίνει το πράσινο φως για τη δήθεν “περιορισμένη ισχύ” του υφιστάμενου ειδικού καθεστώτος προστασίας της Ρεματιάς έναντι μιας γενικής ρύθμισης. Να σημειώσουμε ότι υπάρχει ισχυρή αντίθετη νομολογία σε σχέση με την ισχύ ειδικών καθεστώτων προστασίας σε σχέση με γενικές ρυθμίσεις, τόσο από το ΣτΕ (πχ ξενοδοχείο στου Μακρυγιάννη) όσο και από Διοικητικά Δικαστήρια (πρόσφατα ακύρωση δύο ορόφων σε κτίριο στους Αμπελόκηπους). Γνωρίζουμε επίσης ότι ήδη υπάρχουν και άλλες αντιδράσεις. Ο Δήμος Ψυχικού-Φιλοθέης με ομόφωνη απόφαση του Δημοτικού Συμβουλίου απορρίπτει την εφαρμογή της ΥΑ. Ο δε Δήμος Αθηναίων παγώνει την έκδοση αδειών “μεγάλου ύψους” δίνοντας ταυτόχρονα εντολή στην ΥΔΟΜ του να γίνει επανέλεγχος των σχετικών αδειών που έχουν ήδη εκδοθεί. Ο Σύλλογός μας, με 32 χρόνια συνεχούς παρουσίας και δράσης, έχει πλήρη εικόνα των προβλημάτων τα οποία θα δημιουργήσει η Υπουργική Απόφαση αυτή στις περιοχές κατοικίας μας και ειδικότερα στην παραρεμάτια ζώνη και στη ρεματιά. Απευθύναμε ήδη σχετική επιστολή στον Υφυπουργό του ΥΠΕΝ κ. Ν. Ταγαρά ζητώντας την πλήρη αναθεώρηση της Απόφασής του. Και θα αντιταχθούμε σε αυτήν με κάθε τρόπο και θεσμική πρωτοβουλία. Απευθυνθήκαμε επίσης στους τέσσερεις παραρεμάτιους Δήμους και ζητήσαμε να παρέμβουν στο ΥΠΕΝ για την πλήρη αναθεώρηση της ρύθμισης, το άμεσο πάγωμα από τις αρμόδιες Υπηρεσίες Δόμησης της έκδοσης αδειών “μεγάλου ύψους” και τον έλεγχο όσων έχουν εκδοθεί. Τέλος την αποφασιστική στήριξη του ειδικού καθεστώτος προστασίας της Ρεματιάς Πεντέλης-Χαλανδρίου όπως προβλέπεται στο σχετικό ΠΔ που αφορά χρήσεις γης και όρους δόμησης. Τις επιστολές μπορείτε να δείτε εδώ στο blog μας : sosrematia.blogspot.com Το Δ.Σ. του συλλόγου  
