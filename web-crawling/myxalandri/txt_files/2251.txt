Title:
Ο “Μπάλλος” έρχεται με “άγριες διαθέσεις” στο Χαλάνδρι
Description:
Ο “Μπάλλος”, όπως ονομάζεται από την Εθνική Μετεωρολογική Υπηρεσία, το νέο χαμηλό βαρομετρικό που έχει, ήδη, σχηματιστεί στη δυτική Μεσόγειο και ακολουθεί τροχιά προς το Ιόνιο Πέλαγος, προβλέπεται να βαθυνθεί, σημαντικά, κατά τη διάρκεια των επόμενων ωρών και, τη νύχτα, να προσεγγίσει τη χώρα μας, από τα δυτικά. Το σύστημα αυτό θα παρουσιάζει καλή δυναμική και, σε συνδυασμό με τη ροή υγρών και ασταθών αερίων μαζών, εντός των περιοχών επίδρασής του, θα προκαλέσει τη δημιουργία έντονων φαινομένων σε ευρεία κλίμακα. Επιπλέον, επειδή η ταχύτητά του θα είναι μικρή, θα επηρεάζει για μεγάλο χρονικό διάστημα την περιοχή μας. Το Χαλάνδρι θα επηρεαστεί σημαντικά από το εν λόγω σύστημα καθώς η τροχιά του, νότια της Αττικής, θα ευνοήσει τη μεταφορά υγρασίας και αστάθειας από το Αιγαίο προς την Αττική και τη δημιουργία καταιγιδοφόρων νεφώσεων, ικανών να προκαλέσουν έντονα φαινόμενα, κατά διαστήματα. Η επίδραση του “Μπάλλου”, στο Χαλάνδρι, θα γίνει σε τέσσερις φάσεις: α) Από το μεσημέρι της Τετάρτης μέχρι και το πρωί της Πέμπτης, οι νεφώσεις θα πυκνώσουν και είναι πιθανό να υπάρξουν διαστήματα με βροχές ή/και σποραδικές καταιγίδες. β) Από το μεσημέρι της Πέμπτης μέχρι και το πρωί του Σαββάτου, τα φαινόμενα θα ενταθούν σημαντικά και θα αποκτήσουν μεγαλύτερη διάρκεια. Σε αυτό το διάστημα, θα σημειώνονται εξάρσεις με ισχυρά φαινόμενα και διαστήματα με υποχωρήσεις των φαινομένων. Οι καταιγίδες ενδέχεται να συνοδεύονται από σφοδρούς ριπαίους ανέμους και χαλαζοπτώσεις. γ) Κατά τη διάρκεια του Σαββάτου, με τα σημερινά στοιχεία, προβλέπεται υποχώρηση των φαινομένων είναι, όμως, πιθανό, να υπάρξουν, εκ νέου, διαστήματα με ισχυρές βροχές και καταιγίδες, κυρίως μέχρι το μεσημέρι. δ) Στη συνέχεια, τα φαινόμενα θα υποχωρήσουν, ο καιρός θα καταστεί άστατος, θα επικρατήσουν βόρειοι άνεμοι και η θερμοκρασία θα σημειώσει μικρή περαιτέρω πτώση. Σύμφωνα με τα προγνωστικά στοιχεία, είναι αρκετά πιθανό, το Χαλάνδρι -όπως και μεγάλο μέρος της Αττικής- να επηρεαστεί από έντονα φαινόμενα με σχετικά μεγάλη διάρκεια και, κατά συνέπεια, ο κίνδυνος εκδήλωσης πλημμυρικών φαινομένων είναι αυξημένος ιδιαίτερα σε περιοχές που βρίσκονται κοντά σε ρέματα ή έχουν παρουσιάσει πλημμυρικά φαινόμενα στο παρελθόν. Καλό υπόλοιπο εβδομάδας! Γεώργιος ΠαπακωστόπουλοςΑναλυτής-προγνώστης καιρού / Συντονιστής προγνώσεων καιρού SiMeteo.gr
