Title:
Ενεργειακή αναβάθμιση σχολείων Χαλανδρίου: Ξεκίνησε η 3η φάση του έργου με αντικατάσταση κουφωμάτων
Description:
Με την αντικατάσταση των κουφωμάτων προχωρά το έργο της ενεργειακής αναβάθμισης στα 10 σχολεία της πόλης, που έχουν ενταχθεί στο σχετικό πρόγραμμα. Οι εργασίες της 3ης και τελευταίας φάσης του έργου ξεκίνησαν από το 1ο Λύκειο (Διονύσου &amp;amp; Καλλισπέρη) και θα συνεχιστούν στο 1ο Γυμνάσιο. Συνολικά θα αντικατασταθούν με διπλά υαλοστάσια, κουφώματα 2.200 τ.μ. Το προηγούμενο διάστημα ολοκληρώθηκαν έργα στεγάνωσης και θερμομόνωσης 4.733 τ.μ. όπως και η τοποθέτηση 1.634 λαμπτήρων LED. Tο έργο της ενεργειακής αναβάθμισης ύψους 1.250.000 ευρώ, που χρηματοδοτείται εν μέρει από το ΕΣΠΑ και κατά 500.000 ευρώ από τον δημοτικό προϋπολογισμό, στοχεύει στην καλύτερη ενεργειακή απόδοση των κτιρίων και αφετέρου στη διαμόρφωση συνθηκών θερμικής άνεσης για τα παιδιά και τους δασκάλους τους. Έλενα Χριστούλη: «Τα σχολεία της πόλης λαμβάνουν, μετά από δεκαετίες, την αναγκαία φροντίδα» «Από το 2019 και εν μέσω πανδημίας, είναι σε εξέλιξη έργα στα σχολεία της πόλης μας ύψους 3.495.000 ευρώ. Εάν εγκριθεί και η πρόταση που έχουμε καταθέσει στο πρόγραμμα «Αντώνης Τρίτσης» για χρηματοδότηση 2.000.000 ευρώ, που αφορά στην ανακατασκευή των αύλειων χώρων, θα φτάσουμε αισίως σε επένδυση ύψους 5.500.000 ευρώ (!) Τα σχολεία του Χαλανδρίου λαμβάνουν, μετά από δεκαετίες, τη φροντίδα που έχουν ανάγκη, έτσι ώστε να είναι λειτουργικά, προσβάσιμα και να εμπνέουν παιδιά και δασκάλους», σημείωσε η αντιδήμαρχος Τεχνικών Υπηρεσιών Έλενα Χριστούλη. Λειτουργικά και προσβάσιμα σχολεία Η ενεργειακή αναβάθμιση 10 σχολείων αποτελεί μέρος μόνο του τεράστιου έργου που γίνεται τα τελευταία χρόνια στα σχολικά συγκροτήματα της πόλης: Κτιριακές παρεμβάσεις: Συνεχίζονται τα έργα συντήρησης στα σχολεία. Μετά την ολοκλήρωση της εργολαβίας των 1.200.000 ευρώ, νέο έργο ύψους 600.000 ευρώ συμπεριλαμβάνεται στον προϋπολογισμό του 2022. Τα έργα ξεκίνησαν τον Μάιο του 2019 και χρηματοδοτούνται από ίδιους πόρους του Δήμου Χαλανδρίου. Περιλαμβάνουν, μεταξύ άλλων, βάψιμο εξωτερικών όψεων, τοποθετήσεις μονώσεων, ανακαινίσεις προκατασκευασμένων αιθουσών, τοποθετήσεις νέων και ανακαινίσεις χώρων υγιεινής. Το προσεχές διάστημα το έργο προχωράει με τις εξής εργασίες:           - Ανακατασκευή των χώρων υγιεινής στο 14ο Δημοτικό και το 9ο Δημοτικό, όπου θα κατασκευαστούν και χώροι υγιεινής για ΑμεΑ.           - Βάψιμο των εξωτερικών όψεων και των εσωτερικών χώρων στο 4ο Γυμνάσιο και των εσωτερικών χώρων στο 5ο Γυμνάσιο, το 7ο και το 10ο Δημοτικό.           - Αντικατάσταση λαμπτήρων με LED στα σχολεία, 3ο Δημοτικό, 2ο &amp;amp; 3ο Νηπιαγωγείο.           - Αποκατάσταση της απορροής όμβριων υδάτων στον αύλειο χώρο του 9ου Δημοτικού και του 2ου Νηπιαγωγείου. Κατασκευή ραμπών και χώρων υγιεινής ΑμεΑ: Σε εξέλιξη βρίσκεται και το έργο κατασκευής 28 ραμπών και 29 χώρων υγιεινής AμεA στις σχολικές μονάδες του Δήμου. Το έργο, προϋπολογισμού 285.000 ευρώ, χρηματοδοτείται κατά κύριο λόγο από ίδιους πόρους του Δήμου Χαλανδρίου και από το πρόγραμμα «Φιλόδημος ΙΙ». Εγκατάσταση ανελκυστήρων: Τη λογική της εξασφάλισης καθολικής προσβασιμότητας υπηρετεί και η επιλογή του Δήμου Χαλανδρίου για την τοποθέτηση ανελκυστήρων σε 8 σχολεία της πόλης. Το έργο, προϋπολογισμού 260.400 ευρώ, χρηματοδοτείται κατά κύριο λόγο από το πρόγραμμα «Φιλόδημος ΙΙ» και δευτερευόντως από ίδιους πόρους του Δήμου. Ανακατασκευή αύλειων χώρων: Πρόκειται για έργο ύψους 2.000.000 ευρώ, η μελέτη του οποίου έχει κατατεθεί προς ένταξη στο πρόγραμμα «Αντώνης Τρίτσης».  
