Title:
3+1 ήσυχες παραλίες κοντά στην Αθήνα για χαλαρά μπάνια
Description:
Ο Αύγουστος μπορεί να είναι υπέροχος και στην πρωτεύουσα! Οι ρυθμοί είναι πιο χαλαροί, ο κόσμος λιγότερος και οι παραλίες πολλές! Εδώ σας βρήκαμε 4 σχετικά κοντινές στην Αθήνα παραλίες αλλά και ήσυχες για να απολαύσετε ήρεμα το μπάνιο σας μακριά από τη φασαρία και τον συνωστισμό! Δείτε τις και πάρτε ιδέες ειδικά τώρα που έχουμε μπροστά μας Σαββατοκύριακο! Πόρτο Εννιά Αν και δεν πρόκειται για μια από τις πιο δυσπρόσιτες παραλίες εντός Αττικής, το Πόρτο Εννιά στην Κερατέα είναι ο ορισμός της ανοργάνωτης παραλίας και από τις ελάχιστες που μπορεί κανείς να πει ότι είναι πιο “ερημικές” και μυστικές. Πασαλιμάνι Ένα από τα καλύτερα κρυμμένα μυστικά της Αττικής, το Πασαλιμάνι, βρίσκεται κρυμμένο σε απόσταση μερικών εκατοντάδων μέτρων από τον κεντρικό δρόμο στο Σούνιο. Η παραλία είναι γνωστή μόνο στους ανθρώπους που έχουν σπίτια στον οικισμό Πασά Σουνίου (από όπου έχει πάρει και την ονομασία της) και, έτσι, εδώ θα αποφύγετε το συνωστισμό του Σαββατοκύριακου. Σκαλωσιά Μπορείτε να βρείτε την παραλία της Σκαλωσιάς στην Κορινθία, στην περιοχή του Λουτρακίου, μόλις 15 λεπτά μετά το δρόμο που οδηγεί στη Λίμνη της Βουλιαγμένης, πολύ κοντά στη Μυλοκοπή. Το μεγαλύτερο μέρος της απόστασης θα το διανύσετε ασφαλτοστρωμένη διαδρομή, ωστόσο ένα μικρό κομμάτι αποτελείται από χωματόδρομο, ο οποίος όμως είναι πολύ καλά διατηρημένος. Υπάρχει χώρος όπου μπορείτε να αφήσετε το αυτοκίνητό σας με άνεση. Για να φτάσετε στην παραλία θα χρειαστεί να κατεβείτε μερικά πέτρινα σκαλοπάτια και το τοπίο θα σας αποζημιώσει. Η παραλία της Σκαλωσιάς έχει βότσαλα και είναι μεγάλη σε έκταση. Είναι ταυτόχρονα απομονωμένη και προσιτή. Έχει υποστεί ελάχιστη ανθρώπινη παρέμβαση αφού διατηρεί ανέπαφη τη φυσική της ομορφιά. Το τοπίο είναι πραγματικά εκπληκτικό και συνδυάζει το βουνό με τη θάλασσα. Εξάλλου, τα νερά με το βαθυγάλανο χρώμα που περιβάλλονται από πλούσια καταπράσινη φύση και πεύκα είναι χαρακτηριστικό των ακτών του Κορινθιακού. Μείνετε μέχρι το σούρουπο και θα μαγευτείτε από το εκπληκτικό ηλιοβασίλεμα. Η Σκαλωσιά είναι ιδανική για όσους θέλουν να περάσουν μια ήσυχη και χαλαρή μέρα στη θάλασσα με την παρέα ή την οικογένειά τους. Δεν είναι οργανωμένη, επομένως θα πρέπει να έχετε μαζί σας τα απαραίτητα από πριν (νερό, φαγητό, αντηλιακό, ομπρέλα, κ.λπ.). Φροντίστε, φυσικά, φεύγοντας να πάρετε μαζί σας ό,τι χρησιμοποιήσετε και να μην αφήσετε σκουπίδια, γιατί, όπως προειδοποιούν και οι ταμπέλες στην παραλία, δεν υπάρχουν κάδοι αχρήστων. Μάγειρας Η Εύβοια δεν θα μπορούσε να λείπει από τις επιλογές καθώς είναι σίγουρα κοντινός προορισμός στην Αθήνα και έχει αμέτρητες παραλίες ανάμεσά τους και άγνωστες στους πολλούς! Εδώ συγκεκριμένα σας προτείνουμε την υπέροχη άγνωστη οπότε και ήσυχη παραλία του Μάγειρα! Ένας μικρός, απομακρυσμένος παράδεισος κρύβεται στη Νότια Εύβοια με το όνομα Μάγειρας και είναι μια μοναδική παραλία από όλες τις απόψεις. Καταρχάς είναι ερημική, δεν την γνωρίζει πολύς κόσμος οπότε εδώ θα βρείτε την ησυχία σας. Έπειτα θα εντυπωσιαστείτε από το πανέμορφο σκηνικό που το συνθέτουν τα καταπράσινα δέντρα, η λευκόχρωμη αμμουδιά και βέβαια η γαλαζοπράσινη παραλία… Πανέμορφη παραλία με άμμο και μικρό άσπρο βότσαλο που δίνουν στα νερά της ένα εξωτικό πράσινο χρώμα. Η αλήθεια είναι ότι η παραλία ήταν ερημική γιατί πιο παλιά μπορούσε κάποιος να την προσεγγίσει μόνο με φουσκωτό και σκάφος ή αν διέθετε 4×4. Πλέον μπορεί να φτάσει ως εδώ με απλό αυτοκίνητο. Μην αποθαρρύνεστε όμως… και πάλι θα βρείτε την ηρεμία σας στον Μάγειρα καθώς σαν ανοργάνωτη παραλία είναι πολύ πιο χαλαρά τα πράγματα! Εφοδιαστείτε λοιπόν με ότι μπορεί να χρειαστείτε, νερό και τα συναφή και ανακαλύψτε αυτό τον μικρό παράδεισο! Πάνω από τον κόλπο υπάρχουν μόνο λίγα σπίτια, κυρίως εξοχικά ενώ δεν θα βρείτε κοντά στην παραλία ξενοδοχεία και ταβέρνες. Το καλοκαίρι, κυρίως τα Σαββατοκύριακα και τον Αύγουστο κάποιοι επισκέπτες κάνουν ελεύθερο κάμπινγκ κοντά στην υπέροχη αυτή παραλία. Πηγή: www.travelstyle.gr  
