Title:
Σε πλήρη κινητοποίηση η Πολιτική Προστασία της Περιφέρειας Αττικής για την αντιμετώπιση της κακοκαιρίας
Description:
Σε πλήρη κινητοποίηση βρίσκεται από τις πρώτες πρωινές ώρες όλος ο μηχανισμός και το προσωπικό της Πολιτικής Προστασίας της Περιφέρειας Αττικής για την αντιμετώπιση των συνεπειών της κακοκαιρίας με στόχο την εξυπηρέτηση των πολιτών. Ο περιφερειάρχης Γ. Πατούλης επισημαίνει σχετικά: «Θέλω να ευχαριστήσω θερμά όλο το προσωπικό της πολιτικής προστασίας της Περιφέρειας, τον αρμόδιο αντιπεριφερειάρχη Πολιτικής Προστασίας Β. Κόκκαλη και όλους τους αντιπεριφερειάρχες που νυχθημερόν, με αυταπάρνηση και αφοσίωση στο καθήκον, εργάζονται για την καλύτερη εξυπηρέτηση των πολιτών. Τους τιμούμε και αναγνωρίζουμε πόσο πολύτιμες είναι οι υπηρεσίες που προσφέρουν. Παράλληλα θέλω να ευχαριστήσω θερμά τον αρμόδιο υπουργό Κλιματικής Κρίσης και Πολιτικής Προστασίας Χ. Στυλιανίδη, την πολιτική ηγεσία των εμπλεκόμενων Υπουργείων, τους δημάρχους και τα αρμόδια στελέχη των Δήμων. Ιδιαίτερες ευχαριστίες και προς τη διοίκηση του ΕΚΑΒ για την άριστη συνεργασία που είχε ως αποτέλεσμα την εξυπηρέτηση νεφροπαθών συμπολιτών μας, με τα οχήματα της Περιφέρειας. Προτεραιότητά μας είναι η ασφάλεια των πολιτών και προς αυτή την κατεύθυνση θα συνεχίσουμε τις προσπάθειές μας, στο πλαίσιο των αρμοδιοτήτων μας». Η Περιφέρεια επιχειρεί από τις πρώτες πρωινές ώρες με 126 μηχανήματα και προσωπικό - Μεταφορά νεφροπαθών σε συνεννόηση με το ΕΚΑΒ Υπό τις οδηγίες του περιφερειάρχη Αττικής Γ. Πατούλη και τον συντονισμό του αντιπεριφερειάρχη Πολιτικής Προστασίας Β. Κόκκαλη, από τις πρώτες πρωινές ώρες στο οδικό δίκτυο της Περιφέρειας Αττικής επιχειρούν 126 μηχανήματα έργου ως ακολούθως: 61 μεγάλα εκχιονιστικά, 27 μικρά εκχιονιστικά 4Χ4 για δημοτικούς δρόμους και καθαρισμό δρόμων που υπάρχει ανάγκη όπως είναι οι δρόμοι που οδηγούν σε νοσοκομεία όπως το Νοσοκομείο Παίδων και το Σισμανόγλειο, 35 φορτωτές JCB για μεταφορά άλατος και αποχιονισμό, 3 πλατφόρμες απομάκρυνσης εγκλωβισμένων οχημάτων. Παράλληλα με 4 οχήματα 4Χ4 η Περιφέρεια σε άριστη συνεννόηση με το ΕΚΑΒ εξυπηρετεί από το πρωί περιστατικά μεταφοράς νεφροπαθών, ενώ τα οχήματα είναι διαθέσιμα και για κάθε συμπολίτη μας που έχει άμεση ανάγκη διακομιδής σε δομή Υγείας ή έχει εγκλωβιστεί στην οικία του. Συνεχώς ανοικτές παρέμειναν οι κεντρικές οδικές αρτηρίες Σε ό,τι αφορά τον εκχιονισμό των δρόμων, προτεραιότητα δόθηκε και δίνεται στους μεγαλύτερους οδικούς άξονες όπως είναι η λ. Κηφισού, η λ. Αθηνών – ΝΕΟΑΚ-παράπλευρο Ε.Ο. Αθηνών-Λαμίας, με το τελευταίο να χρήζει ιδιαίτερα μεγάλης σημασίας, αφού η Ν.Ε.Ο. Αθηνών Λαμίας περιοδικά διέκοπτε τη λειτουργία της, Λ. Μεσογείων, Λ. Κηφισίας, Λ. Λαυρίου κ.ο.κ., οι οποίες παρά τις εξαιρετικά αντίξοες καιρικές συνθήκες, παρέμειναν συνεχώς ανοιχτές. Μόνο η Λ. Κατεχάκη τα ξημερώματα της Δευτέρας έκλεισε προληπτικά για 45 λεπτά, σε συνεννόηση με την οικεία Τροχαία προκειμένου να πραγματοποιηθεί άμεσα αποχιονισμός, ενώ ανάλογη ήταν η αντιμετώπιση και στη Λεωφόρο Σχιστού, η οποία έκλεισε για περίπου 1 ώρα, τις βραδινές ώρες. Να σημειωθεί ότι η αρμοδιότητα της Περιφέρειας Αττικής στη Λ. Κηφισού φτάνει μέχρι τον κόμβο της Αττικής Οδού και πέραν αυτού του σημείου, την αρμοδιότητα συντήρησης έχει η Νέα Οδός, ενώ ο αποκλεισμός ή μη της οδού, εμπίπτει στις αρμοδιότητες της Τροχαίας. Επισημαίνεται πως καταλυτική είναι η συνδρομή του βαρέος οχήματος - Jet Broom - με ειδική λεπίδα 5,5 μέτρων μήκους, ικανού για αποχιονισμό 2 λωρίδων ταυτόχρονα με εξαιρετικά υψηλή ταχύτητα (50-60km/hr), ψεκασμό θερμού αέρα και χωρητικότητα αλατιού 9 τόνους, χάρη στο οποίο παρέμειναν ανοιχτοί οι μεγάλοι οδικοί άξονες: Λ. Κηφισού, Λ. Κατεχάκη, Λ. Μεσογείων και Λ. Κηφισίας. Το εν λόγω μηχάνημα, ανήκει στην κατοχή της Περιφέρειας Αττικής και ο χειρισμός του γίνεται από υπαλλήλους της. Επιπλέον, κατά τη διάρκεια του φαινομένου δόθηκε συνδρομή στην Αττική Οδό από το εν λόγω μηχάνημα, στην έξοδο της Περιφερειακής Υμηττού. Χορήγηση αλατιού στους Δήμους Για την ταχύτερη τροφοδοσία των μηχανημάτων αποχιονισμού, συνεχίζουν να είναι σε συνεχή λειτουργία 9 υπαίθριοι χώροι εναπόθεσης αντιπαγετικού άλατος. Στους συγκεκριμένους χώρους υπήρχε πρόσβαση από τους όμορους Δήμους (στους οποίους σχεδόν καθολικά χορηγήθηκε επιπρόσθετη ποσότητα αντιπαγετικού άλατος για τις ανάγκες τους, περίπου 250 τόνους). Οι εργασίες θα συνεχιστούν αδιάλειπτα με προληπτική ρίψη αντιπαγετικού άλατος καθολικά στο οδικό μας δίκτυο τις πρώτες βραδινές ώρες.  
