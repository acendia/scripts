Title:
Ξεκίνησε ο πρώτος κύκλος μαθημάτων του Ελεύθερου Πανεπιστημίου του Δήμου Χαλανδρίου
Description:
Ξεκίνησε και συνεχίζεται με επιτυχία ο πρώτος κύκλος μαθημάτων του Ελεύθερου Πανεπιστημίου του Δήμου Χαλανδρίου, με αντικείμενο «Διαχείριση Αποβλήτων και Κυκλική Οικονομία», που πραγματοποιούνται στο Αετοπούλειο Πολιτιστικό Κέντρο. Στο μάθημα, που συντονίζει ο καθηγητής ΕΜΠ και δημοτικός σύμβουλος Χαλανδρίου Γεράσιμος Λυμπεράτος, εξηγούνται οι βασικές έννοιες, παρουσιάζονται τα σημαντικότερα σχετικά δεδομένα και ακολουθεί συζήτηση πάνω στη θεματολογία που παρουσιάζεται. Στη συζήτηση οι συμμετέχοντες έχουν την ευκαιρία αφού ενημερωθούν, να λύσουν απορίες, να μοιραστούν τις δικές τους σχετικές εμπειρίες, να ακούσουν και να διατυπώσουν απόψεις. Στόχος η δημιουργία ερευνητικής ομάδας Πρόθεση των διοργανωτών, να αποτελέσει η ομάδα των συμμετεχόντων, μετά το πέρας του κύκλου των μαθημάτων, τον πυρήνα μιας ερευνητικής ομάδας που θα ασχοληθεί με τα σχετικά προβλήματα της πόλης, αναδεικνύοντάς τα, μελετώντας τα και αναζητώντας σχετικές λύσεις και προτάσεις, στη λογική της επιστήμης των πολιτών (citizen science). Αξίζει να σημειωθεί ότι «οι συμμετέχοντες έχουν ποικίλο υπόβαθρο, προσφέροντας με αυτό τον τρόπο διαφορετικές και συμπληρωματικές οπτικές», όπως τόνισε χαρακτηριστικά ο κ. Λυμπεράτος. Σημειώνεται ότι η διάρκεια του συγκεκριμένου κύκλου μαθημάτων είναι 5 εβδομάδες. Το επόμενο διάστημα ακολουθούν οι παρακάτω θεματικές: 2/12/2022: Κομποστοποίηση - Πρόληψη δημιουργίας τροφικών αποβλήτων 9/12/2022: Αναερόβια χώνευση - Διάθεση στερεών αποβλήτων 16/12/2022: Συλλογή και επεξεργασία υγρών αποβλήτων - Συνεπεξεργασία βιοαποβλήτων και υγρών αποβλήτων
