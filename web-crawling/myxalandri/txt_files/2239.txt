Title:
Συνάντηση δημάρχου Χαλανδρίου και Επιτροπής Αγώνα Κατοίκων Πατήματος Χαλανδρίου
Description:
ΔΕΛΤΙΟ ΤΥΠΟΥ ΕΠΙΤΡΟΠΗΣ ΑΓΩΝΑ ΚΑΤΟΙΚΩΝ ΠΑΤΗΜΑΤΟΣ ΧΑΛΑΝΔΡΙΟΥ Άκαρπες απέβησαν οι προσπάθειες των κατοίκων του Πατήματος Χαλανδρίου κατά την τρίωρη συνάντηση τους, την 5η.04.2019, με τον δήμαρχο Χαλανδρίου, ώστε να τον πείσουν ότι είναι εντελώς αδύνατα τα εξαγγελλόμενα για δημιουργία Χώρου Μεταφόρτωσης Απορριμμάτων (ΣΜΑ), ΚΔΑΥ, εγκαταστάσεων Υπηρεσιών Καθαριότητας και χώρου μεταφόρτωσης απορριμματοφόρων οχημάτων, εντός του ΧΕΥ 9, επί της Λ. Ηρακλείτου. Οι κάτοικοι τόνισαν στο δήμαρχο ότι αυτές οι δράσεις δεν είναι συμβατές με τις προϋπάρχουσες χρήσεις γης, δηλαδή την χρήση γενικής κατοικίας στη Λ. Ηρακλείτου και τη χρήση αμιγούς κατοικίας στα γύρω στενά, συμπληρώνοντας ότι η θέση του ΧΕΥ 9, δίπλα στον τερματικό του μετρό και του προαστιακού, δημιουργεί απόλυτη ακαταλληλότητα για τις εν λόγω δράσεις, οι οποίες, επιπλέον, θα επιβαρύνουν την ήδη επιβαρυμένη κυκλοφοριακά Λ. Ηρακλείτου. Ο δήμαρχος Χαλανδρίου αρνήθηκε το λογικό αίτημα των κατοίκων να ανακληθεί οποιαδήποτε ενέργεια – μελέτη, που θα δημιουργήσει τετελεσμένες καταστάσεις για τον ΧΕΥ 9. Ωστόσο, οι εν λόγω μελέτες θα κοστίσουν στον Δήμο Χαλανδρίου 650.000,00 €, ποσό που θα δοθεί εντελώς άσκοπα, αφού είναι γνωστό οτι ο καθορισμός χρήσης γης στον ΧΕΥ 9 είναι απλώς και μόνο νομιμοφανής και είναι βέβαιο ότι θα ακυρωθεί από τα ελληνικά Δικαστήρια. Υπήρξε εκατέρωθεν παραδοχή ότι πρέπει να δοθεί λύση από τη Δημοτική Αρχή στο πρόβλημα χώρου για το αμαξοστάσιο, ωστόσο ο δήμαρχος παραδέχθηκε ότι ο ΧΕΥ 9 δεν είναι ΚΑΤΑΛΛΗΛΟΣ χώρος για αμαξοστάσιο και προς τούτο ήδη ερευνά εναλλακτικές λύσεις. Πάντως, οι κάτοικοι δήλωσαν ότι είναι εκ διαμέτρου αντίθετοι με τη δημιουργία ΣΜΑ και ΚΔΑΥ σε οποιαδήποτε περιοχή στο Χαλάνδρι, επαναλαμβάνοντας για μία ακόμα φορά «Πουθενά Σκουπίδια Στο Χαλάνδρι». Άλλωστε δεν υπάρχει καμία σχετική πρόβλεψη – δέσμευση από την Περιφέρεια. Σε κάθε περίπτωση, δεν είναι αρμοδιότητα των κατοίκων να προτείνουν οποιοδήποτε χώρο, ούτε προτίθενται να εμπλακούν σε διχαστικά μικροπολιτικά παιχνίδια. Υποχρέωση χωροθέτησης σε ΚΑΤΑΛΛΗΛΟ σημείο, έχει αποκλειστικά η Δημοτική Αρχή, μέσω των εκλεγμένων οργάνων της και των έμμισθων επιστημόνων της. Ο ΧΕΥ 9 ΔΕΝ ΕΙΝΑΙ ΚΑΤΑΛΛΗΛΟΣ ούτε για ΣΜΑ, ούτε για ΚΔΑΥ, ούτε για ΑΜΑΞΟΣΤΑΣΙΟ. Σοβαρή προειδοποίηση υπήρξε προς το δήμαρχο Χαλανδρίου ότι οι κάτοικοι έχουν πρόθεση να χρησιμοποιήσουν όσες δυνατότητες τους παρέχονται από νομοθετικά κείμενα, προκειμένου να αξιώσουν τη διασφάλιση και την προστασία των δικαιωμάτων και των έννομων συμφερόντων τους, για να μην αποτελούν πλέον τους παρίες του δήμου Χαλανδρίου. Κατόπιν αυτών, τεράστια έκπληξη προκάλεσε σε όλους όσους παραστάθηκαν στην τρίωρη συνάντηση με τον δήμαρχο Χαλανδρίου, το γεγονός ότι ο τελευταίος ανήρτησε σε σελίδα κοινωνικής δικτύωσης ότι υπήρξε εκ μέρους μας δέσμευση για κοινή δημόσια δήλωση (!), κάτι το οποίο εκ των πραγμάτων δεν θα μπορούσε να συμβεί, αφού ο δήμαρχος Χαλανδρίου παραμένει άκαμπτος και δεν αντιλαμβάνεται ότι οι ενέργειες του σηματοδοτούν την καταστροφή όχι απλώς μίας γειτονιάς, αλλά μιας ολόκληρης περιοχής. Οι κινητοποιήσεις των κατοίκων του Πατήματος Χαλανδρίου και των γύρω περιοχών πρέπει να συνεχισθούν ακόμα πιο έντονα, η συσπείρωση όλων ημών είναι απολύτως απαραίτητη και η ενημέρωση ακόμα περισσότερων κατοίκων αναγκαία. Ο κίνδυνος είναι προ των πυλών, είναι δίπλα στα σπίτια μας, τα γραφεία μας και τις επιχειρήσεις μας. Όλοι μαζί μπορούμε να σταματήσουμε τα παράλογα σχέδια και τις ΝΟΜΙΜΟΦΑΝΕΙΣ διαδικασίες της Δημοτικής Αρχής. Ο αγώνας μας είναι δίκαιος, καθαρός απαλλαγμένος από οποιαδήποτε κομματική ή παραταξιακή αγκύλωση και θα συνεχισθεί μέχρι να απομακρυνθεί ο κίνδυνος αυτής της παράλογης δράσης στον ΧΕΥ 9. Εκ της Επιτροπής Αγώνα Κατοίκων Πατήματος Χαλανδρίου&amp;nbsp; &amp;nbsp;
