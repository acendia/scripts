Title:
Έγκλημα στο Χαλάνδρι: Αναζητούν τη Γερμανίδα σύντροφο του θύματος (video)
Description:
Ένα θρίλερ είναι σε εξέλιξη μετά τον εντοπισμό πτώματος άνδρα, σε προχωρημένη σήψη, μέσα σε ισόγειο διαμέρισμα στο Χαλάνδρι, το οποίο ήταν τυλιγμένο σε σεντόνια και δεμένο με σχοινιά. Οι αστυνομικοί πλέον αναζητούν τα ίχνη της Γερμανίδας συντρόφου του 64χρονου ενοικιαστή που χάθηκαν από τα τέλη Δεκεμβρίου. Όλα δείχνουν ότι το πτώμα ανήκει στον 64χρονο με τη Γερμανίδα σύντροφό του να είναι εξαφανισμένη, με τις Αρχές να θεωρούν ως πιο πιθανό σενάριο να έχει εγκαταλείψει τη χώρα. Το θύμα, φέρει κάποια σημάδια στο κεφάλι που όμως η ιατροδικαστής δεν ήταν σε θέση από τη νεκροψία να αποφανθεί αν ήταν αυτά που τον έστειλαν στο θάνατο, ενώ το ισόγειο διαμέρισμα της οδού Κονίτσης δεν φέρει ίχνη παραβίασης ούτε είχε ερευνηθεί. Το γεγονός αυτό αποκλείει το ενδεχόμενο της ληστείας και οδηγεί στο συμπέρασμα ότι ο δολοφόνος του ηλικιωμένου ήταν γνωστός του. Ο ιδιοκτήτης του διαμερίσματος, Χρ. Λιντέρης, μιλώντας στο Καλημέρα Ελλάδα, είπε ότι η τελευταία φορά που είδε το θύμα ήταν γύρω στις 18 Δεκεμβρίου, ενώ στα τέλη Δεκεμβρίου είχε συναντήσει τη Γερμανίδα σύντροφό του 64χρονου, προκειμένου να του δώσει το ενοίκιο. Από εκεί και πέρα δεν ξαναείδε κανένα, ωστόσο όπως είπε, τον 64χρονο αναζητούσαν άνθρωποι από τη δουλειά του, καθώς και η εν διαστάσει σύζυγός του. Ο κ. Λιντέρης πήγε χθες στο σπίτι του 64χρονου, όπου ήταν όλα κλειστά, ενώ είχε μια άσχημη μυρωδιά και έτσι αποφάσισε να καλέσει την αστυνομία, η οποία και ανακάλυψε το μακάβριο εύρημα. Το κλιμάκιο των Εγκληματολογικών Εργαστηρίων της ΕΛ.ΑΣ που ερεύνησε το διαμέρισμα της φρίκης προσπάθησε να εντοπίσει το αντικείμενο με το οποίο ο δράστης πιθανότατα χτύπησε στο κεφάλι το θύμα αλλά και άλλα στοιχεία που θα ανοίξουν το δρόμο των ερευνών. Σήμερα αναμένεται να γίνει και η νεκροτομή έτσι ώστε οι αρχές να έχουν πιο ξεκάθαρη εικόνα για το πτώμα που βρέθηκε τυλιγμένο με σεντόνι και δεμένο χειροπόδαρα στο ισόγειο του Χαλανδρίου. Πηγή:&amp;nbsp;www.ant1news.gr
