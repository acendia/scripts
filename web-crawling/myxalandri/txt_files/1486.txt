Title:
2ο HIDRANT festival σε σχολεία, γειτονιές του Χαλανδρίου και το θέατρο Ρεματιάς
Description:
Το HIDRANT festival επιστρέφει για δεύτερη συνεχή χρονιά! Διοργανώνεται στα πλαίσια του προγράμματος αστικής καινοτομίας Cultural H.ID.RA.N.T. και επιχειρεί να καθιερωθεί ως πολιτιστικό γεγονός που γιορτάζει τη σχέση μας με το νερό, το περιβάλλον και την ιστορία του Χαλανδρίου, αλλά και ως συμμετοχικός θεσμός στην πόλη. Πιστό στον αποκεντρωμένο του χαρακτήρα, ...απλώνεται ξανά στις γειτονιές του Χαλανδρίου, εμπλέκοντας τοπικούς, και μη, φορείς σε σειρά δράσεων γύρω από το Αδριάνειο Υδραγωγείο και το Cultural H.ID.RA.N.T. Φέτος το πρόγραμμα του φεστιβάλ συνδιαμορφώθηκε από τις συλλογικότητες και τους φορείς που συμμετείχαν στο πρόγραμμα, αλλά και από τοπικούς φορείς και σχολεία. Μέσα από συλλογικές διαδικασίες προέκυψε ένα δίμηνο δημόσιων εκδηλώσεων που περιλαμβάνει: Δημιουργίες των συμμετοχικών δράσεων της σχολικής χρονιάς που κλείνει Κοινές δράσεις για το περιβάλλον και την ιστορία της πόλης Συζητήσεις για την δημιουργία μίας Αλληλέγγυας Κοινότητας για τη διαχείριση του νερού από το Αδριάνειο Υδραγωγείο Η εναρκτήρια εκδήλωση του HIDRANT festival έγινε, με μεγάλη επιτυχία, στις 3 Μαΐου, στην αίθουσα Δημοτικού Συμβουλίου Χαλανδρίου, με την παρουσίαση της πλατφόρμας του ψηφιακού Τοπικού Αρχείου για την ιστορία και τον πολιτισμό του Χαλανδρίου. Σίγουρα, δημιούργησε προσδοκίες για τα υπόλοιπα παραγόμενα και παρακαταθήκες του Cultural H.ID.RA.N.T. στην πόλη. Από τις 14 Μαΐου, και κάθε Σαββατοκύριακο του μήνα, τα σχολεία της πόλης μας διοργανώνουν εκδηλώσεις, καλλιτεχνικά δρώμενα (π.χ. θεατρικές παραστάσεις) και παρουσιάσεις των δημιουργιών τους από τα συμμετοχικά εργαστήρια του Cultural H.ID.RA.N.T. που ...έτρεξαν φέτος σε 9 σχολεία κάθε βαθμίδας. Ακολουθούν οι τρεις βασικές εκδηλώσεις του φεστιβάλ, με πρώτη τον εορτασμό της Ημέρας του Περιβάλλοντος, στις 5 Ιουνίου. Το πρωί, σε συνεργασία με τον Πεζοπορικό Σύλλογο Χαλανδρίου, τον Σύλλογο Προστασίας της Ρεματιάς και άλλους φορείς, οργανώνεται πεζοπορία καθαρισμού της Ρεματιάς. Το απόγευμα σε συνεργασία με την Ομάδα Προφορικής Ιστορίας του Δ. Χαλανδρίου θα πραγματοποιηθεί ιστορικός περίπατος που θα καταλήξει στην Ελ Αλαμέιν και θα ακολουθήσει γλέντι με παραδοσιακούς χορούς από το ίδρυμα Ζήση, στο πάρκο Καλλισθενικής, στον Συνοικισμό. Στις 10 Ιουνίου, διοργανώνεται η παρουσίαση όλων των συμμετοχικών εργαστηρίων του Cultural HIDRANT σε 9 σχολεία του Χαλανδρίου στο θέατρο της Ρεματιάς, με αποκορύφωμα τη θεατρική παράσταση από μαθήτριες και μαθητές του 9ου δημοτικού σχολείου. Τέλος, στις 4 Ιουλίου, το HIDRANT festival διοργανώνει στο θέατρο της Ρεματιάς την πρώτη δημόσια εκδήλωση για τη δημιουργία μίας Αλληλέγγυας Κοινότητας Νερού για τη διαχείριση του νερού του Αδριάνειου. Στόχος της εκδήλωσης είναι να παρουσιαστούν αντίστοιχα παραδείγματα κοινοτικής διαχείρισης του νερού σαν κοινό αγαθό, εμπνέοντας και ανοίγοντας την αντίστοιχη συζήτηση στο δήμο μας και σχεδιάζοντας τα επόμενα βήματα συγκρότησης της κοινότητας χρηστών νερού από το Αδριάνειο Υδραγωγείο. Πρόγραμμα HIDRANT festival 2022 ΜΑΪΟΣ Σάββατο 14 Μαΐου, 17:00-20:00, 8ο Γυμνάσιο - Πάτημα Εκδήλωση - παρουσίαση των συμμετοχικών εργαστηρίων Cultural H.ID.RA.N.T. των 8ου Γυμνασίου και 6ου Λυκείου. Σάββατο 21 Μαΐου, 16:00-19:00, 1ο Δημοτικό Περίπατος στην πλατεία Ελ Αλαμέιν και εκδήλωση - παρουσίαση των συμμετοχικών εργαστηρίων Cultural H.ID.RA.N.T. των 1ου Νηπιαγωγείου και 1ου Δημοτικού. Σάββατο 28 Μαΐου, 11:00-13:00, Πάρκο Καλλισθενικής - ΣυνοικισμόςΠερίπατος στην πλατεία Ελ Αλαμέιν και εκδήλωση - παρουσίαση των συμμετοχικών εργαστηρίων Cultural H.ID.RA.N.T. στο 2ο Νηπιαγωγείο. ΙΟΥΝΙΟΣ Κυριακή 5 Ιουνίου, Εορτασμός της Παγκόσμιας Ημέρας ΠεριβάλλοντοςΠρωί: Πεζοπορία και καθαρισμός της ΡεματιάςΑπόγευμα: Ιστορικός Περίπατος &amp;amp; γλέντι στο Πάρκο Καλλισθενικής στον ΣυνοικισμόΣυνδιοργάνωση: Σύλλογος Προστασίας της Ρεματιάς, Πεζοπορικός Σύλλογος Χαλανδρίου, Ομάδα Προφορικής Ιστορίας Δ. Χαλανδρίου, Ίδρυμα Ζήση, Δήμος Χαλανδρίου. Παρασκευή 10 Ιουνίου, Τα σχολεία του Cultural H.ID.RA.N.T. παρουσιάζουν:16:00-20:00, Θέατρο Ρεματιάς (χώρος αναψυκτηρίου): Παρουσίαση δημιουργιών (σχέδια, γλυπτά, βίντεο) από τα συμμετοχικά εργαστήρια των 1ου και 2ου Νηπιαγωγείων, 1ου και 9ου Δημοτικού, 3ου και 8ου Γυμνάσιου, 1ου, 2ου και 6ου Λυκείου. 20:30 Θέατρο Ρεματιάς: «Ο Σαν Αλ Σουρ και η Κοκτώ Ντεκαοκτώ στο γεφυράκι της φιλίας» Θεατρική παράσταση των μαθητ(ρι)ών της Ε’ τάξης του 9ου Δημοτικού Χαλανδρίου. ΙΟΥΛΙΟΣ Δευτέρα 4 Ιουλίου, 20.30, Θέατρο Ρεματιάς: Το νερό ως Κοινό Αγαθό – Παραδείγματα κοινοτικής και αλληλέγγυας διαχείρισης υδάτινων πόρων και δικτύων.  
