Title:
Χάρης Ρώμας: «Αίσιον τέλος για το “Πεύκο Πολίτη”»
Description:
Ανακοίνωση του υποψήφιου δημάρχου Χαλανδρίου και πρώην αντιπεριφερειάρχη Πολιτισμού &amp;amp; Αθλητισμού Χάρη Ρώμα:  Τεράστια χαρά και συγκίνηση αισθάνομαι για την θριαμβευτική έκβαση της ολοκλήρωσης των διαδικασιών, για την ένταξη του «Πεύκου Πολίτη» στο σχέδιο πόλεως, ένα πρόβλημα που τόσους δημότες του Χαλανδρίου ταλάνισε επί δεκαετίες. Αντιπροσωπεία αυτών των πολιτών άλλωστε, ιδιοκτητών κομματιών γης εκτός του σχεδίου πόλεως, ήρθε να με συναντήσει περίπου δύο χρόνια πριν, για να ζητήσει την βοήθειά μου. Από εκείνη την ημέρα της πρώτης συνάντησης, που μάλιστα ήταν επεισοδιακή, δεδομένου ότι κάποιοι είχαν την παραπληροφόρηση ότι τάχα η Περιφέρεια Αττικής ήταν υπεύθυνη για τις καθυστερήσεις, το πρόβλημα “ΠΕΥΚΟ ΠΟΛΙΤΗ” έγινε και δικό μου πρόβλημα. Αφού διαπίστωσα ότι πίσω από τις καθυστερήσεις κρύβονταν λάθος αποφάσεις, ιδεοληψίες και ελλιπείς μελέτες της διοίκησης του Δήμου Χαλανδρίου και αφού οι υπηρεσίες της Περιφέρειας ζήτησαν από τον Δήμο τις απαραίτητες διορθώσεις, ξεκίνησα έναν αγώνα επαφών με ανθρώπους “κλειδιά” για να επιτευχθεί το ποθητό αποτέλεσμα στον μικρότερο δυνατό χρόνο. Έζησα έναν μαραθώνιο συναντήσεων και συζητήσεων με κύριο αίτημα να βρίσκεται πάντα ο τρόπος να ξεπερνιούνται οι αγκυλώσεις και τα αγκάθια, για να μην επανέρχεται κάθε φορά το πακέτο των μελετών στο αρχικό στάδιο επαναπροσδιορισμού, για να σταματήσει επιτέλους αυτό το “φτου κι απ’ την αρχή”. Θέλω να πω ότι στην πορεία αυτή συνάντησα ανθρώπους που με άκουσαν με ενδιαφέρον και κατανόηση και πραγματικά αισθάνομαι την υποχρέωση να τους ευχαριστήσω κυρίως για την ενσυναίσθησή τους απέναντι στους κατοίκους του Χαλανδρίου που απλώς διεκδικούν το αυτονόητο: τη γη τους, την περιουσία τους, το βιός τους. Πρώτα θα ευχαριστήσω την Διευθύντρια χωρικού σχεδιασμού της Περιφέρειας Αττικής, την αδίκως από κάποιους στοχοποιημένη έγκριτο μηχανικό Εύα Μικράκη, η οποία, με την βοήθεια του αγαπημένου μου συναδέλφου Περιφερειακού συμβούλου, πολιτικού μηχανικού Θανάση Κατσιγιάννη, αλλά και όλου του τεχνικού επιτελείου της Περιφέρειας Αττικής επέβλεψαν και καθοδήγησαν τις μελέτες ΑΨΟΓΑ! Από την Αποκεντρωμένη Διοίκηση δεν μπορώ να μην ευχαριστήσω την κυρία Νίκη Αρδίτσογλου, αντιπρόεδρο του ΣΥΠΟΘΑ, για την ειλικρινή ευαισθησία της, για τις ώρες και μέρες που ξόδεψε μαζί μου αλλά κυρίως για την υπευθυνότητα εκείνης και όλων των μελών της Επιτροπής Εγκρίσεων που με δέχτηκαν και με άκουσαν, που δεν κόλλησαν στα “μικρά” αλλά αξιολόγησαν σωστά τα “μεγάλα”. Στο επόμενο στάδιο, εκείνο του Υπουργείου Χωροταξίας και Περιβάλλοντος, είχα την τύχη να γνωρίσω, να συνεργαστώ αλλά και να γίνω φίλος με δύο εξαιρετικούς ανθρώπους και επιστήμονες, τον Γενικό Γραμματέα του Υπουργείου Ευθύμη Μπακογιάννη, διδάκτορα πολεοδόμο, επίκουρο καθηγητή ΕΜΠ καθώς επίσης και έναν από τους ικανότερους πολιτικούς που διαθέτει η χώρα μας και σπουδαίο πολιτικό μηχανικό ΕΜΠ, τον αληθινά αποτελεσματικό Νίκο Ταγαρά. Δεν τους ευχαριστώ απλώς, ΤΟΥΣ ΕΥΓΝΩΜΟΝΩ! Τέλος, ευχαριστώ τους δικαστές του Συμβουλίου της Επικρατείας, γιατί έκριναν ότι πρέπει να μας ακούσουν προτού πάρουν τις τελικές αποφάσεις, ειδικά τον εισηγητή πάρεδρο, τον αξιότιμο Δημήτρη Πυργάκη. Είναι πραγματικά μέγιστο κέρδος για την χώρα να υπάρχουν τέτοιοι δικαστές, αληθινά δίκαιοι. Ο φάκελος “ΠΕΥΚΟ ΠΟΛΙΤΗ” αφού μέχρι την ύστατη στιγμή τρέχαμε για να οριστεί μία συνεδρίαση ΚΕΣΥΠΟΘΑ που απαίτησε το Συμβούλιο Επικρατείας, επέστρεψε για να ολοκληρωθεί ο έλεγχος και αφού όλα θεωρήθηκαν νόμιμα, εκδόθηκε με την Απόφαση 92/23 το τελικό διάταγμα. Μένει να καθαρογραφεί και μετά να επιστρέψει στον υπουργό για την τελευταία υπογραφή, η οποία είναι σίγουρη, αφού μ&#039; αυτόν τον Υπουργό μαζί αγωνιστήκαμε. Θα είμαστε παρόντες και στη συνέχεια, για να γίνει έμπρακτη εφαρμογή του προεδρικού διατάγματος και να φτάσουμε, εντέλει, στην δημιουργία του καινούργιου και καλύτερου κομματιού της πόλης μας. Θα είμαστε εκεί για να αξιοποιήσουμε τους κοινόχρηστους και κοινωφελείς χώρους με τον καλύτερο δυνατό τρόπο. Θα είμαστε εκεί προσπαθώντας να δώσουμε λύση σε όποιο μικρό πρόβλημα παρουσιαστεί στη συνέχεια. Το μεγάλο πρόβλημα, όμως, δεν υπάρχει πια. ΛΥΘΗΚΕ!   Νέα σχετική ενημέρωση από τον κ. Χάρη Ρώμα (17/5/2023): ΠΕΥΚΟ ΠΟΛΙΤΗΧαράς Ευαγγέλια!Υπέγραψε και ο υπουργός της καρδιάς μας, ο φίλος Νίκος Ταγαράς.Μένει να υπογράψει η Πρόεδρος για να γίνει ΠΡΟΕΔΡΙΚΟ ΔΙΑΤΑΓΜΑ!ΤΕΛΕΙΩΣΑΜΕ!!!   Νέα ενημέρωση από τον κ. Χάρη Ρώμα (24/5/2023): ΚΑΔ:29128Είναι ο αριθμός που πήρε ο φάκελος &quot;ΠΕΥΚΟ ΠΟΛΙΤΗ&quot;, προέγκριση του ΦΕΚ δηλαδή, καθώς εμείς που συνδέσαμε τη ζωή μας με αυτό το θέμα πιέζουμε σήμερα που είναι η τελευταία μέρα να βγει οριστικά το ΦΕΚ. Να εκδοθεί, να τελειώνουμε!Είμαστε σε συνεχή επαφή με την Προεδρία της Δημοκρατίας πιέζοντας και παρακαλώντας να κλείσει ένα θέμα που έχει ήδη κλείσει αλλά λαχταράμε να κλείσει και τυπικά.Ναι, τον φάγαμε τον γάιδαρο αλλά θέλουμε σαν πεινασμένοι να φάμε και την ουρά!!!  
