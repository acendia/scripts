Title:
Η Ένωση Γονέων Χαλανδρίου για τον τραυματισμό των παιδιών του 5ου Γυμνασίου κατά τη διάρκεια σχολικής εκδρομής
Description:
Tο Δ.Σ. της Ένωσης Συλλόγων Γονέων Μαθητών Χαλανδρίου εκφράζει τη συμπαράσταση του στη σχολική κοινότητα του 5ου Γυμνασίου Χαλανδρίου, μετά το περιστατικό που συνέβη την περασμένη Πέμπτη σε σχολική εκδρομή, το οποίο είχε ως αποτέλεσμα τον τραυματισμό τριών παιδιών. Τη στιγμή που γράφονται αυτές οι γραμμές, δύο παιδιά συνεχίζουν να νοσηλεύονται στο Νοσοκομείο Παίδων &quot;Αγία Σοφία&quot;. Το περιστατικό είναι υπό διερεύνηση από τις Αρχές και δεν μπορούμε ακόμη να βγάλουμε ασφαλή συμπεράσματα για την αλληλουχία των παραγόντων που οδήγησαν σε αυτό. Θα θέλαμε, όμως, να σημειώσουμε ότι το ζήτημα της ασφάλειας των σχολικών εκδρομών και των μετακινήσεων έχει αναδειχθεί με εμφατικό τρόπο από τις οργανώσεις γονέων, με αφορμή και το πρόσφατο έγκλημα στο σιδηροδρομικό δυστύχημα στα Τέμπη. Ως γονείς, δεν μπορούμε να επιτρέψουμε στους &quot;υπεύθυνους&quot; να παίζουν με τις ζωές των παιδιών μας, κρυβόμενοι πίσω από διάφορες δικαιολογίες (αδυναμία ελέγχων, αδυναμία επιβολής προστίμων, δυσλειτουργία συστημάτων κ.ο.κ.). Η ασφάλεια των παιδιών μας κατά τη διάρκεια των μετακινήσεων και των σχολικών εκδρομών είναι αδιαπραγμάτευτη. Ταυτόχρονα, θέλουμε να σχολιάσουμε την πίεση ορισμένων μέσων ενημέρωσης να αποκτήσουν πρόσβαση στα προσωπικά δεδομένα των παιδιών που ήταν παρόντα στο περιστατικό, καθώς και των οικογενειών τους, την οποία θεωρούμε αθέμιτη δημοσιογραφική πρακτική. Καταλήγοντας, ευελπιστούμε ότι τα παιδιά που νοσηλεύονται θα γυρίσουν σύντομα υγιή στα σπίτια τους και ευχόμαστε να μην ξανασυμβεί παρόμοιο περιστατικό σε σχολική εκδρομή. Για την Ένωση Συλλόγων Γονέων Μαθητών Χαλανδρίου  
