Title:
Νέο ηλεκτρικό εξοπλισμό για αποδοτικότερη οδοκαθάριση απέκτησε ο Δήμος Χαλανδρίου
Description:
Ξεκίνησε με τη νέα χρονιά την καθημερινή εργασία στο κέντρο της πόλης ο πρώτος αμιγώς ηλεκτρικός εξοπλισμός καθαριότητας που προμηθεύτηκε ο Δήμος Χαλανδρίου, στο πλαίσιο των συνεχιζόμενων επενδύσεων στον τομέα της Καθαριότητας. Το σάρωθρο πεζού χειριστή αποτελεί μία έξυπνη, αποδοτική και αθόρυβη μηχανική λύση για την οδοκαθάριση στο κέντρο του Χαλανδρίου σε χώρους πεζοδρόμων και πλατειών. «Θα αποτελεί σύμμαχο στην καθημερινή μάχη της καθαριότητας στο κέντρο της πόλης καθιστώντας πιο αποδοτική τη διαδικασία της οδοκαθάρισης αλλάζοντας και την εικόνα του οδοκαθαριστή, εκτός από αυτή της πόλης», σημειώνει η Διεύθυνση Διαχείρισης Απορριμμάτων και Ανακύκλωσης του Δήμου Χαλανδρίου. Πρόκειται για ένα μηχάνημα βελγικής κατασκευής του οίκου GLUTΤON, που ο χειριστής του πεζός, το καθοδηγεί στην κίνηση και ταυτόχρονα ο ισχυρός μυζητήρας που έχει μέσω χοάνης και κατάλληλης σκανδάλης, «ρουφάει» ότι μπορεί να συναντήσει κάποιος σε έναν πολυσύχναστο δρόμο. Γι’ αυτή τη λειτουργία έχει δύο ηλεκτρικούς κινητήρες 1.500w έκαστος (για κίνηση και αναρρόφηση) ικανούς για να αναπτύσσει ταχύτητα μέχρι 6km/h, να ανεβαίνει κλίσεις άνω του 11% και να εξασφαλίζει αυτονομία που φτάνει ως και τις 16 ώρες. Το σάρωθρο μέσω ενός εύκαμπτου σωλήνα διαμέτρου 125mm και μέσω φίλτρου κατευθύνει σε κάδο 240lt που φέρνει στο πίσω μέρος του τα απορρίμματα που συγκεντρώνει.  Ταυτόχρονα, φέρει όλες τις απαραίτητες ασφαλιστικές διατάξεις που πρέπει να έχει ένα τέτοιο μηχάνημα (emergency stop, σύστημα διαβροχής συλλεχθέντων απορριμμάτων και διάσπασης οσμών, φάρο κίνησης, βομβητή οπισθοπορείας, μηχανισμό συλλογής ογκωδών αντικειμένων). Το σάρωθρο έχει συμπαγείς διαστάσεις (πλάτος 0,75μ., μήκος 1,95μ. και ύψος 1,7μ.) και τρεις τροχούς με τον κατευθυντήριο μπροστά που το καθιστά κατάλληλο για περιβάλλοντα ποδηλατόδρομων, πεζοδρόμων και κοινόχρηστων χώρων. Το κόστος του μηχανήματος είναι 23.200 € και αγοράστηκε με χρήματα του Δήμου Χαλανδρίου.
