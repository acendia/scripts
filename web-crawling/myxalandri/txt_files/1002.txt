Title:
Αποκριάτικο ξεφάντωμα στην κεντρική πλατεία με πολιτιστικούς και μουσικοχορευτικούς συλλόγους του Χαλανδρίου
Description:
Πλημμύρισε από κόσμο η Κεντρική Πλατεία του Χαλανδρίου, το βράδυ του Σαββάτου 18 Φεβρουαρίου, στο παραδοσιακό γλέντι που οργάνωσε ο Δήμος Χαλανδρίου σε συνεργασία με τους πολιτιστικούς και μουσικοχορευτικούς συλλόγους της πόλης και την Ένωση Παλαιών Προσκόπων. Με χορούς, σκωπτικά τραγούδια, μασκαρέματα, αποκριάτικα δρώμενα από διάφορα σημεία της Ελλάδας και πειράγματα, το πνεύμα της Αποκριάς ζωντάνεψε στο κέντρο της πόλης. Η Ένωση Ηπειρωτών Χαλανδρίου, το Λύκειο Ελληνίδων Χαλανδρίου, το Ίδρυμα Πέτρου Γ. Ζήση, ο Σύνδεσμος Κωνσταντινουπολιτών Μικρασιατών «Ρίζες», η Ένωση Ποντίων Χαλανδρίου «ο Ακρίτας», ο Λαογραφικός και Μουσικοχορευτικός Σύλλογος «Τεγεάτες» έφεραν στην πλατεία Χαλανδρίου από ένα μικρό κομμάτι της παράδοσης του τόπου τους, μοιράζοντας απλόχερα κέφι και χαμόγελα. Η παραδοσιακή ορχήστρα που συνόδευσε τους συλλόγους στους χορούς και τις αναπαραστάσεις των αποκριάτικων δρώμενων έδωσε τη δυνατότητα στον κόσμο να χορέψει σε χορούς κυκλωτικούς, να τραγουδήσει και να ξεφαντώσει. Καθοριστική η συμβολή στη γιορτή της Ένωσης Παλαιών Προσκόπων Χαλανδρίου που ανέλαβαν το δύσκολο έργο της προετοιμασίας των εδεσμάτων που προσφέρθηκαν στον κόσμο. Σίμος Ρούσσος δήμαρχος Χαλανδρίου: «Ένα λαϊκό αποκριάτικο γλέντι μετά από τρία χρόνια πανδημίας» «Συναντιόμαστε ξανά στην πλατεία μας μετά από τρία χρόνια πανδημίας και αποξένωσης. Σας καλωσορίζω όλους. Οι πολιτιστικοί και μουσικοχορευτικοί σύλλογοι της πόλης μάς πρόσφεραν ένα γνήσιο λαϊκό αποκριάτικο γλέντι, με τα έθιμά τους, τα αποκριάτικα δρώμενα και το κέφι τους. Η σημερινή γιορτή είναι ένα πραγματικό αντίδοτο στην κυριαρχία των τηλεοπτικών σκουπιδιών. Τους ευχαριστούμε. Και του χρόνου!», είπε από μικροφώνου ο δήμαρχος Χαλανδρίου Σίμος Ρούσσος. Η Φιλαρμονική του Δήμου ...μοίρασε μελωδίες με το αποκριάτικο λεωφορείο Το πρωί της ίδιας μέρας το αποκριάτικο λεωφορείο του Δήμου Χαλανδρίου ταξίδεψε στις γειτονιές της πόλης, με τη Φιλαρμονική Ορχήστρα να ...μοιράζει απλόχερα μελωδίες σε ρυθμούς αποκριάτικους. Θερμή ήταν η υποδοχή που επιφύλαξαν οι περαστικοί στο αποκριάτικο ξάφνιασμα, απαντώντας με ευχές, χαμόγελα και αυτοσχέδιους χορούς στους δρόμους του Χαλανδρίου. Το αποκριάτικο λεωφορείο θα βρεθεί και πάλι στους δρόμους της πόλης, το Σάββατο 25 Φεβρουαρίου. Σέργιος Γκάκας, αντιδήμαρχος Πολιτισμού: «Θα γιορτάζουμε μέχρι τη νίκη της γιορτής» «Το μουσικό λεωφορείο της Φιλαρμονικής Ορχήστρας του Δήμου, μάς έδωσε μια διέξοδο στα δύσκολα χρόνια της πανδημίας. Ήταν η μοναδική δυνατότητα που είχαμε τότε για να φτάσει η μουσική στους ανθρώπους που είχαν στερηθεί τη χαρά της συνάθροισης. Και τώρα που τελείωσε η πανδημία, το μουσικό λεωφορείο είναι πάλι ο μοναδικός τρόπος για να φτάσει η χαρά της γιορτής σε κάθε γειτονιά της πόλης. Είναι ο τρόπος μας για να στείλουμε το μήνυμα “ότι θα γιορτάζουμε μέχρι τη νίκη της γιορτής”, αλλά και τη στήριξή μας στους μουσικούς, και τους ανθρώπους της Τέχνης γενικά, που δοκιμάστηκαν το τελευταίο διάστημα», σημείωσε ο αντιδήμαρχος Πολιτισμού Σέργιος Γκάκας, που συνόδευσε τη Φιλαρμονική στην περιοδεία της στην πόλη. Αποκριά 2023 στον Δήμο Χαλανδρίου: Εκδηλώσεις στην κεντρική πλατεία και τις γειτονιές της πόλης  
