Title:
Το μήνυμα “OXI στη βία κατά των γυναικών” ακούστηκε δυνατά στο Χαλάνδρι
Description:
Δράση ενημέρωσης και ευαισθητοποίησης για την εξάλειψη της βίας κατά των γυναικών διοργάνωσε το Σάββατο 26 Νοεμβρίου, η Δημοτική Επιτροπή Ισότητας του Δήμου Χαλανδρίου (ΔΕΠΙΣ), στο κέντρο του Χαλανδρίου (Πλάτωνος &amp;amp; Χαϊμαντά), με αφορμή τη Διεθνή ημέρα για την Εξάλειψη της Βίας κατά των Γυναικών, στις 25 Νοεμβρίου. Μέλη και φίλοι/ες της ΔΕΠΙΣ μοίρασαν φυλλάδια με χρήσιμες πληροφορίες για όλα όσα πρέπει να γνωρίζουν οι γυναίκες, συνομίλησαν με τους περαστικούς και έστειλαν το μήνυμα ότι απαιτείται ενημέρωση, ευαισθητοποίηση, αναγνώριση, καταγγελία και υποστήριξη των θυμάτων της βίας. Τη δράση στήριξαν με την παρουσία τους ο δήμαρχος Χαλανδρίου Σίμος Ρούσσος, η αντιδήμαρχος Τεχνικών Υπηρεσιών Έλενα Χριστούλη, οι δημοτικές σύμβουλοι Ευγενία Κατούφα, Μιμή Γκασούκα και Χριστίνα Μαχαίρα, ο πρόεδρος της Δημοτικής Επιχείρησης ΦΛΥΑ Α.Ε. Κώστας Τσίγκος και η πρώην βουλεύτρια και μέλος της Πολιτικής Γραμματείας του ΣΥΡΙΖΑ Αννέτα Καββαδία. «Ενδοοικογενειακή βία και ο ρόλος του σχολείου» Στο πλαίσιο των δράσεων της ΔΕΠΙΣ θα πραγματοποιηθεί, σε συνεργασία με το τμήμα Παιδείας του Δήμου Χαλανδρίου, την Τετάρτη 14 Δεκεμβρίου, εκδήλωση με θέμα «Ενδοοικογενειακή βία και ο ρόλος του σχολείου», με σκοπό την ενημέρωση εκπαιδευτικών στην αναγνώριση κακοποιημένων παιδιών και ύπαρξης βίας στην οικογένεια. Θα συμμετάσχει ο Γιώργος Νικολαΐδης, ψυχίατρος - διευθυντής του Ινστιτούτου Υγείας του παιδιού και η Βίκυ Ξηρού, ψυχολόγος στο συμβουλευτικό κέντρο Πειραιά και στο Κέντρο Ερευνών για Θέματα Ισότητας (ΚΕΘΙ). Επίσης, μετά από συνεννόηση της ΔΕΠΙΣ με τον Εμπορικό Σύλλογο Χαλανδρίου «ΦΛΥΑ», τα καταστήματα του Χαλανδρίου, έχουν αναρτήσει αφίσα της ΔΕΠΙΣ με μήνυμα ενάντια στη βία κατά των γυναικών και πληροφορίες για συμβουλευτικές υπηρεσίες.  
