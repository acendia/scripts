Title:
Παναγιώτης Βάσιος: «Με την γλώσσα της αλήθειας για το Πεύκο Πολίτη»
Description:
Ανακοίνωση του δημοτικού συμβούλου, επικεφαλής του συνδυασμού «Χαλάνδρι Απόφαση Ευθύνης» Παναγιώτη Βάσιου για το Πεύκο Πολίτη: Με την γλώσσα της αλήθειας. Η έκδοση του ΦΕΚ έγκρισης της πολεοδομικής μελέτης για την ένταξη στο Σχέδιο Πόλης της περιοχής «Ζώνη Δουκίσσης Πλακεντίας - Πεύκο Πολίτη»,  είναι ένα γεγονός που ικανοποίησε όλους μας και ιδιαίτερα αυτούς που χειρίστηκαν αλλά και αγωνίστηκαν για  το εν λόγω θέμα από το 1987 μέχρι σήμερα. Δικαιώθηκε ο αγώνας των κατοίκων της πόλης μας. Όλες οι δημοτικές παρατάξεις και δημοτικές αρχές της πόλης μας προσπάθησαν και αγωνίστηκαν για να φτάσουμε στο θετικό αυτό αποτέλεσμα. Η αλήθεια όμως είναι ότι το όραμα, το σχέδιο, η διεξαγωγή και δημοπράτηση της εν λόγω μελέτης ανήκει  στις προηγούμενες διοικήσεις δηλ. σε αυτούς που διοίκησαν τον δήμο έως το 2014. Αυτός που πιστώνεται το γεγονός όμως, είναι ο τελευταίος δηλ. η σημερινή διοίκηση του δήμου η οποία συνέβαλε και αυτή σημαντικά  στην ολοκλήρωση. Σε αυτή όμως την μακρά περίοδο ωρίμανσης της μελέτης,  αυτό που τόνιζε η παράταξη του κ. Ρούσου ήταν «και  η ένταξη των 35.000 τ.μ του κολλεγίου…..» Και εδώ οφείλουμε να πούμε ότι «εξαιρέθηκε από την Πολεοδομική Μελέτη η ιδιοκτησία των 35.000 τ.μ. του αμερικανικού κολλεγίου ACS.» Σε αυτό το αρνητικό γεγονός είναι ξεκάθαρο ότι μερίδιο έχει και η σημερινή διοίκηση του δήμου μας! Άλλωστε η σημερινή  διοίκηση συνομιλούσε με τα υπουργεία και την περιφέρεια.  Και αυτή η πράξη , σηματοδοτεί, μια σημαντική αύξηση των εισφορών που πρέπει να καταβάλλουν οι ιδιοκτήτες!! Όπως τόνισα και στο Δημοτικό Συμβούλιο: γιατί έγιναν τα τηλεφωνήματα και οι ευχαριστίες του κ.  Δημάρχου Χαλανδρίου, όπως μας λένε, προς  τους πολιτικούς και υπηρεσιακούς  παράγοντες των υπουργείων κ. α?? Η άποψη μου είναι ότι όφειλαν να κάνουν την δουλειά τους ενωρίτερα και ταχύτερα. Πρέπει να τους ευχαριστούμε για τα αυτονόητα??  ΙΣΤΟΡΙΚΟ ΤΗΣ ΜΕΛΕΤΗΣ Για ποια περιοχή μιλάμε; Η περιοχή που ξεκινάει από την συμβολή Αττικής οδού και Δουκίσσης Πλακεντίας και κινείται Βορειοδυτικά μέχρι την συμβολή Λ. Μεσογείων και Λευκωσίας και νοτιοανατολικό το όριο της περιοχής είναι το κοινό όριο του Δήμου Χαλανδρίου με τους Δήμους Αγίας Παρασκευής και Χολαργού, δηλαδή η οδός Γαρυττού και η Λεωφόρος Μεσογείων. Γιατί ήταν 50 χρόνια εκτός σχεδίου; Γιατί προβλέπονταν από το 1971 η κατασκευή της «Ελευθέρας Λεωφόρου Πεντέλης» η οποία θα επέτρεπε την επικοινωνία της Αττικής οδού με την Λεωφ. Μεσογείων. Προβλέπονταν η λεωφόρος αυτή να βρίσκεται σε όρυγμα, από το σταθμό Νομισματοκοπείου μέχρι την οδό Δουκ. Πλακεντίας προς αποφυγήν ισόπεδων τομών του αστικού ιστού. Η περιοχή περιλαμβάνει υπέργεια περίπου  944 ιδιοκτησίες , Κ.Χ, ΚΦ κ.α. Υπόγεια κατασκευάστηκε η σήραγγα του μετρό (γραμμή 3) με 4 σταθμούς μετεπιβίβασης .. ΟΛΕΣ οι διοικήσεις του Δήμου Χαλανδρίου από το 1987 μέχρι σήμερα προώθησαν τις διαδικασίες μέσα στα πλαίσια των εκάστοτε πραγματικοτήτων. Από το 2010 ξεκίνησε εκ νέου η διαγωνιστική διαδικασία για την ολοκλήρωση της πολεοδομικής μελέτης και πράξης εφαρμογής.  Στις 03.01.2013 ανατέθηκε σε ιδιώτη η εκπόνηση της μελέτης. Στην συνέχεια:  α. Έπαψε η σκοπιμότητα υλοποίησης της Λ. Ελευθέρα Πεντέλης, στο πλαίσιο του ευρύτερου σχεδιασμού των μεταφορικών δικτύων της Αττικής. β. Η επέκταση της γραμμής 3 του μετρό, στο τμήμα από Νομισματοκοπείο έως τον Α.Κ. Δουκ. Πλακεντίας με αττική οδό, κατασκευάστηκε υπόγεια, επάνω στο ίδιο ίχνος με την ελευθέρα λεωφόρο Πεντέλης. γ. Θεσμοθετήθηκε νέο ρυθμιστικό σχέδιο Αθήνας - Αττικής, κ.α. Έτσι το 2015 αποφασίστηκε η ανασύνταξη της πρότασης πολεοδόμησης με την παραμονή της Λεωφ. Δουκ. Πλακεντίας στην σημερινή της περίπου θέση η οποία δεν είναι πρωτεύον οδικό δίκτυο και  η κατάργηση της πρόβλεψης της Ελ. Λεωφ. Πεντέλης. Στις 15 Φεβρουαρίου 2018 η μελέτη κατατέθηκε προς έγκριση στη Δ/νση Χωρικού Σχεδιασμού της Περιφέρειας Αττικής. Η μελέτη προωθήθηκε τον Απρίλιο του 2019 στο Συμβούλιο Πολεοδομικών Θεμάτων και Αμφισβητήσεων (ΣΥ.ΠΟ.Θ.Α.). Η μελέτη εγκρίθηκε τελικά από το ΣΥΠΟΘΑ το Φεβρουάριο του 2022.. Εκδίδεται το  ΦΕΚ έγκρισης της Πολεοδομικής Μελέτης, Μάιος 2023 Παναγιώτης ΒάσιοςΔημοτικός Σύμβουλος ΧαλανδρίουΕπικεφαλής του Συνδυασμού «Χαλάνδρι Απόφαση Ευθύνης»  
