Title:
Οι εορταστικές εκδηλώσεις για την 28η Οκτωβρίου στο Χαλάνδρι
Description:
Πλήθος κόσμου συμμετείχε στις εορταστικές εκδηλώσεις του Δήμου Χαλανδρίου για την εθνική μας επέτειο της 28ης Οκτωβρίου 1940, τιμώντας τους αγώνες του λαού μας για ελευθερία και δικαιοσύνη. Μετά τη δοξολογία στον ιερό ναό του Αγίου Νικολάου ακολούθησε επιμνημόσυνη δέηση στο Μνημείο των Πεσόντων και κατάθεση στεφάνων από τον δήμαρχο Χαλανδρίου Σίμο Ρούσσο, τον πρόεδρο του Δημοτικού Συμβουλίου Ιωάννη Λαδόπουλο, τον βουλευτή Β. Τομέα της ΝΔ κ. Γιώργο Κουμουτσάκο -εκ μέρους της Βουλής των Ελλήνων, τον αντιπεριφερειάρχη Πολιτισμού και Αθλητισμού κ. Χάρη Ρώμα, τον επιτετραμμένο της πρεσβείας της Παλαιστίνης κ. Yssef Dorkhom, την επικεφαλής της δημοτικής παράταξη «Χαλάνδρι σε Δράση» κ. Κρίστη Αγαπητού, τον επικεφαλής της δημοτικής παράταξης «Χαλάνδρι Ορίζοντας 2023» κ. Μάνο Κρανίδη, τον επικεφαλής της δημοτικής παράταξης «Μένω στο Χαλάνδρι» κ. Νίκο Πράσσο, τον διοικητή του Α.Τ. Χαλανδρίου Βασίλη Πλεξίδα και τους εκπροσώπους κομμάτων, συλλόγων και φορέων της πόλης. Σίμος Ρούσσος: «Τα ΟΧΙ του σήμερα προσμένουν καρτερικά να δικαιωθούν» Για τον συμβολισμό της ημέρας μίλησε ο δήμαρχος Χαλανδρίου Σίμος Ρούσσος, σημειώνοντας: «Τα διδάγματα του ΟΧΙ, το έπος του ‘40 και της Αντίστασης παραμένουν δραματικά επίκαιρα στις μέρες μας. Όχι μόνο γιατί η ανεξαρτησία και η ελευθερία παραμένουν έννοιες λειψές, ανολοκλήρωτες και στριμωγμένες ανάμεσα στις παράλογες απαιτήσεις, επιτηρήσεις και δεσμεύσεις από τους αιώνιους δυνάστες που άλλαξαν ονόματα, όχι όμως και μυαλά. Αλλά κυρίως γιατί η ιστορία έχει την παραξενιά και απειλεί να επαναλαμβάνεται. Η κοινωνική ατμόσφαιρα των σημερινών οικονομικών και πολιτικών κρίσεων, η ανηλεής αντιπαράθεση για το ξαναμοίρασμα των αγορών και των φυσικών πόρων, οι ιμπεριαλιστικοί πόλεμοι, η καταπάτηση κάθε έννοιας διεθνούς δικαίου, η ενίσχυση των ακροδεξιών και νεοφασιστικών μορφωμάτων στην Ευρώπη, θυμίζει πλευρές της Ευρώπης του μεσοπολέμου. Γι’ αυτό και τα ΟΧΙ του σήμερα συναντούν τα απεγνωσμένα βλέμματα των διωγμένων και των προσφύγων. Σκουπίζουν τα δάκρυα των παιδιών των πολέμων που διάβηκαν την άβυσσο και στέκουν μουσκεμένα στις ακτές μας. Τα ΟΧΙ του σήμερα στέκονται απέναντι στις πολεμοκάπηλες κραυγές, διεκδικούν την ειρήνη και την απεμπλοκή της χώρας από τους ιμπεριαλιστικούς σχεδιασμούς και πολέμους. Τα ΟΧΙ του σήμερα, ορθώνονται περήφανα απέναντι σε όσους εξαθλιώνουν τις ζωές και την αξιοπρέπεια των ανθρώπων, καταστρέφουν την φύση, λεηλατούν τον πλούτο της χώρας, κλέβουν το μέλλον, ποδοπατώντας τις ψυχές των παιδιών μας. Γράφει κάπου ο Ν. Καζαντζάκης: &quot;Σήμερα που σαπίζει ο κόσμος και η ατιμία και ο συμβιβασμός ξεφτιλίζουν και τις πιο γενναίες ψυχές, μια μόνο τακτική είναι πρακτική και συμφέρει. Να ‘σαι ανένδοτος&quot;. Γι’ αυτό και τα ΟΧΙ του σήμερα προσμένουν καρτερικά να δικαιωθούν περπατώντας στον δρόμο του ‘21,του ‘40 και της Αντίστασης. Στον δρόμο του Δίκαιου, της Λευτεριάς και της Ανθρωπιάς. Ζήτω οι αγώνες του λαού μας για Λευτεριά και Δικαιοσύνη. Ζήτω η 28η Οκτωβρίου 1940». Μαθητική παρέλαση και κατάθεση στεφάνων στο Ηρώο της Εθνικής Αντίστασης Η Φιλαρμονική Ορχήστρα του Δήμου άνοιξε τη μαθητική παρέλαση που ακολούθησε την ομιλία του δημάρχου Χαλανδρίου. Στην παρέλαση συμμετείχαν επίσης, ο Σύλλογος Μικρασιατών - Κωνσταντινουπολιτών «Ρίζες», το Λύκειο των Ελληνίδων (παράρτημα Χαλανδρίου), το Εθνομουσικολογικό Ίδρυμα Πέτρου Ζήση, η Ένωση Ποντίων Χαλανδρίου «Ο Ακρίτας», το 2ο και 3ο Σύστημα Προσκόπων Χαλανδρίου, το Σώμα Ελληνικού Οδηγισμού, ο Αθλητικός Όμιλος «Νηρέας» Χαλανδρίου, η Αθλητική Ένωση Χαλανδρίου και η Α.Ο. Αθλοκίνηση Χαλανδρίου. Κατάθεση στεφάνου έγινε και στο Ηρώο της Εθνικής Αντίστασης από τον ΣΥΡΙΖΑ Χαλανδρίου και από την Ανεξάρτητη Γυναικεία Παρέμβαση. Στις εκδηλώσεις τιμής, παρέστησαν επίσης, αντιδήμαρχοι, επικεφαλής δημοτικών παρατάξεων και δημοτικοί σύμβουλοι. Μηνύματα κατά της βίας Οι φετινές εορταστικές εκδηλώσεις στο Χαλάνδρι συνοδεύτηκαν και από ένα διπλό ισχυρό μήνυμα κατά της βίας. Το μήνυμα έστειλαν οι μαθητές του 1ου Γυμνασίου που παρέλασαν με το πανό «Όχι στη Βία. Η αγάπη δεν πονάει», αλλά και η Δημοτική Επιτροπή Ισότητας του Δήμου Χαλανδρίου (ΔΕΠΙΣ) που ανάρτησε πανό με το σύνθημα «Έχεις τη δύναμη, πες όχι στη βία».  
