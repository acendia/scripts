Title:
6 στάσεις στο Χαλάνδρι για παραδοσιακούς κι εξωτικούς τύπους
Description:
Ωραίες ταβέρνες με άποψη και πολύχρωμα εξωτικά εστιατόρια δίνουν ιδέες για διαφορετικές εξόδους σε αυτήν τη δημοφιλή πιάτσα. Η μοντέρνα οπτική της παράδοσης #1 «Μονοκατοικία» Τολμηρά διακοσμημένη, με το γυμνό τούβλο να λειτουργεί ως θερμός σουρεαλισμός. Έμφαση στη μοιρασιά, οπότε έχεις φάβα Φενεού με λεμονόχορτο, γραβιέρα ψητή με ξηρούς καρπούς και σάλτσα ρακόμελου, μανιτάρια στη σχάρα με πετιμέζι, βαλσάμικο και θυμάρι αλλά και κοντοσούβλι από χοιρινό λαιμό μαριναρισμένο σε μπαχαρικά, με κρέμα φέτας και τηγανητές πατάτες. #2 «Μπεμπέκα» Γοητευτική ποπ νοσταλγία και ατμόσφαιρα γειτονιάς σε μια παλιά μονοκατοικία. Δικαίως ονομαστά τηγανητά κολοκυθάκια, εξαιρετική και σπάνια σκορδάτη σπλήνα, τυροπιτάρι αξιώτικο φουρνιστό, κυκλαδίτικοι ντοματο­φαβατοκεφτέδες, μαμαδίστικοι λαχανοντολμάδες αβγολέμονο, κόκορας ελαφρώς κρασάτος με χοντρό μακαρόνι αλλά και μους λεμονιού, μια ωραία πινελιά για το τέλος. #3 «Βραστό» Σαν σαλόνι σπιτιού αλλά και με μοντέρνο ύφος στην πράσινη αυλή του. Φανταστικό μπιφτέκι, μοσχαρίσιο συκώτι τηγανιά, τραγανιστό τυροπιτάκι με ανθότυρο, τουλουμοτύρι, φέτα, άνηθο και μαγειρευτά που εναλλάσσονται: αρνάκι φρικασέ, μοσχαροκεφαλή σιγοψημένη, πατσάς, λεμονάτο μοσχάρι με πυκνή, ξινούτσικη σάλτσα και το περίφημο βραστό μοσχάρι. Γευστικός ethnic-ισμός #4 «Ancho Mexican Grill» Αυτό το νεανικό, casual μεξικάνικο στέκι εκπέμπει θέρμη και οικειότητα και, χάρη στο συνδυασμό προσεγμένων υλικών και προσιτών τιμών, έχει αποκτήσει φανατικούς οπαδούς. Οι τορτίγιες και οι σάλτσες είναι χειροποίητες και αυτό είναι ατού για burritos, tacos, quesadillas, nachos και σαλάτες - διαλέγεις τη βάση και προσθέτεις τα παρελκόμενα που θέλεις. #5 «Pink Elephant» Εδώ έχεις την Ινδία σε συσκευασία τσέπης, με σύγχρονο ντεκόρ κι έντονα χρώματα. Εκτός από τα κλασικά, δοκιμάστε botti mouton (αρνάκι μαριναρισμένο σε κύμινο και αρωματικά ινδικά βότανα), μπάμιες με καραμελωμένα κρεμμύδια σε ελαφρώς πικάντικη σάλτσα ή ακόμη ένα πληθωρικό biryani και χαρείτε τις ωραίες χειροποίητες σάλτσες. #6 «Saipan» Απωανατολίτικη πολυτέλεια και κινέζικη κουζίνα, που διευρύνεται με σούσι και κάποιες φαντεζί σπεσιαλιτέ με φρούτα. Shanghai roll σε φύλλο ρυζιού με γαρίδα, χοιρινό και βερμιτσέλι νουντλ, νόστιμη crispy duck, Pataya shrimps με σάλτσα ανανά, λίτσι και λέμονγκρας, γλυκόξινο χοιρινό σε σάλτσα με ανανά και κοτόπουλο με κάσιους. Πληροφορίες: Ancho Mexican GrillΓυφτοπούλου Γρηγορίου 9 &amp; Κολοκοτρώνη, Χαλάνδρι Βραστό (το)Ρόδων 3, Χαλάνδρι ΜονοκατοικίαΦιλικής Εταιρείας 39, Κάτω Χαλάνδρι ΜπεμπέκαΔιονύσου 16, Χαλάνδρι Pink ElephantΣωκράτους 4Α, Χαλάνδρι SaipanΚ. Βάρναλη 9 (Πλ. Δούρου), Χαλάνδρι Πηγή:&amp;nbsp;www.athinorama.gr,&amp;nbsp;Δημήτρης Αντωνόπουλος &amp;nbsp;
