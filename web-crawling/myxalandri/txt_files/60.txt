Title:
H Αττική χρειάζεται, πραγματικά, Νέα Αρχή - Του Γιάννη Κεχρή
Description:
Πριν πέντε χρόνια, η περιφερειακή αρχή που κέρδισε τις εκλογές κληρονόμησε μία σειρά προβλημάτων από την προηγούμενη διοίκηση της Περιφέρειας Αττικής. Αυτό συμβαίνει συχνά στη μετάβαση από μία διοικητική εποχή σε μία άλλη. Η κ. Δούρου είπε πολλά μεγάλα λόγια, έδωσε υποσχέσεις που ήξερε πως θα ήταν αδύνατον να κρατήσει και καλλιέργησε προσδοκίες στους πολίτες για μεγάλες αλλαγές σε ότι αφορούσε τις αρμοδιότητες και τις κινήσεις της Περιφέρειας. Πέντε χρόνια μετά, η παρούσα διοίκηση αποδείχτηκε ακόμη χειρότερη από την προηγούμενη. Η θητεία της κ. Δούρου σημαδεύτηκε από δύο τραγικά γεγονότα που συγκλόνισαν το πανελλήνιο: τις πλημμύρες στη Μάνδρα και την πυρκαγιά στο Μάτι. Και τα δύο καταστροφικά γεγονότα κόστισαν δεκάδες ανθρώπινες ζωές. Μπορεί η Περιφέρεια να μην έφερε την αποκλειστική ευθύνη, αλλά αποδείχτηκε ιδιαίτερα ελλιποβαρής στη διαχείριση του προβλήματος και στην πολιτική προστασία, αλλά και στην προκλητικότητα της Περιφερειάρχη σε κρίσιμες στιγμές. Όλα αυτά συνδυάστηκαν με αποτυχημένες διοικητικές αναδιαρθρώσεις, αλλά και έλλειψη όλων των βασικών έργων υποδομής, όπως τα αντιπλημμυρικά έργα. Σήμερα, η Περιφέρεια Αττικής, ο μεγαλύτερος οργανισμός τοπικής αυτοδιοίκησης στη χώρα χρειάζεται δραστική επανεκκίνηση. Και αυτή δεν μπορεί να την εξασφαλίσει ούτε ο κ. Σγουρός, που είχε για χρόνια την ευκαιρία να πετύχει όσα σήμερα διακηρύττει, ούτε φυσικά η κ. Δούρου, για τους λόγους που προαναφέρθηκαν. Ο λόγος που απλοί πολίτες, κάποιοι από μας έμπειροι στην αυτοδιοίκηση, αποφασίσαμε να συστρατευτούμε στην προσπάθεια του Γιώργου Πατούλη είναι διότι μόνο αυτός και ο συνδυασμός του προσφέρουν τις πρακτικές λύσεις στα μεγάλα προβλήματα. Προτείνουμε την αποκέντρωση των ευθυνών, των πόρων και των σχεδιασμών που θα στοχεύουν στην ενδυνάμωση της Περιφέρειας και στην ικανότητά της να σχεδιάζει και να υλοποιεί άμεσα και σε συνεργασία με τους τοπικούς φορείς. Κεντρικοί πυλώνες του προγράμματός μας είναι η ορθή διαχείριση των απορριμμάτων, η ενίσχυση της αντιπλημμυρικής προστασίας, η προώθηση της ανάπτυξης και της επιχειρηματικότητας σε συνδυασμό με την ενίσχυση της απασχόλησης και φυσικά ενδυνάμωση του κοινωνικού κράτους ώστε κανείς συμπολίτης μας να μην μείνει πίσω. Αυτός πρέπει να είναι ο ρόλος κάθε Περιφέρειας που θέλει να πρωταγωνιστεί από εδώ και πέρα. Κοντά σε αυτά, ας μην ξεχνάμε και τις τεχνολογικές εξελίξεις που μας οδηγούν στην Τέταρτη Βιομηχανική Επανάσταση και τον κομβικό ρόλο που η Αυτοδιοίκηση καλείται να διαδραματίσει σε αυτό το επίπεδο. Ήδη πόλεις, όπως τα Τρίκαλα, δείχνουν τον δρόμο προς την υιοθέτηση των ‘’έξυπνων’’ αυτών λύσεων, που διευκολύνουν την καθημερινότητα του πολίτη, περιορίζουν το κόστος των εξόδων για την παροχή των υπηρεσιών και εκσυγχρονίζουν τις δομές Περιφερειών και Δήμων. Οι Περιφερειακές εκλογές που έρχονται δεν έχουν τυπικό ή διαδικαστικό χαρακτήρα. Περισσότερο από ποτέ, αυτά τα δύσκολα πέντε χρόνια όλοι καταλάβαμε και νιώσαμε στο πετσί μας πως οι επιλογές στη Περιφέρεια έχουν πρακτικό και άμεσο αποτέλεσμα στην ζωή όλων μας. Καλούμαστε έτσι, υποψήφιοι και πολίτες να κάνουμε τις επιλογές εκείνες που θα οδηγήσουν την Περιφέρεια Αττικής σε ένα νέα ξεκίνημα, μία νέα Αρχή. Του Γιάννη Κεχρή Γενικού Χειρουργού - Εντατικολόγου,Δημοτικού Συμβούλου Παπάγου - Χολαργού,Μέλους του Διοικητικού Συμβουλίου του Ιατρικού Συλλόγου Αθηνών και Υποψηφίου Περιφερειακού Συμβούλου Βορείου Τομέα Αθηνών με τον Γ. Πατούλη &amp;nbsp; &amp;nbsp; &amp;nbsp;
