Title:
Δήμος Χαλανδρίου: «Ήρθε η ώρα ο κ. Χ. Ρώμας να αρχίσει να συμπεριφέρεται και να δρα ως θεσμικός παράγοντας»
Description:
Με αφορμή την ανακοίνωση του αντιπεριφερειάρχη Πολιτισμού κ. Χάρη Ρώμα, μετά την επίσκεψή του στο ΚΑΠΗ Κάτω Χαλανδρίου, με την οποία, όπως σημειώνει ο Δήμος Χαλανδρίου, βάλλει με απαράδεκτο τρόπο κατά της εντεταλμένης δημοτικής συμβούλου για τα ΚΑΠΗ κ. Ευγενίας Κατούφα, και της διοίκησης συνολικά, ο Δήμος Χαλανδρίου αναφέρει τα παρακάτω: Ο κ. Χάρης Ρώμας διέκοψε, δύο φορές, εκδήλωση που ήταν σε εξέλιξη στα ΚΑΠΗ για να ανακοινώσει εκδήλωση της Περιφέρειας Αττικής για τα άτομα της Τρίτης Ηλικίας. Μια εκδήλωση για την οποία δεν είχε ενημερωθεί ο Δήμος και για την οποία, όπως είπε, θα πληρώσει ο ίδιος λεωφορείο για να μεταφερθούν οι ενδιαφερόμενοι/ες! Ποιοι κανόνες στοιχειώδους ευγένειας και θεσμικής συμπεριφοράς επιτρέπουν στον κ. Ρώμα να θεωρεί αναφαίρετο δικαίωμά του να διακόψει, και μάλιστα δύο φορές, μια εν εξελίξει εκδήλωση; Το έργο της Περιφέρειας προσπαθεί να διαχύσει ο κ. Ρώμας, και μάλιστα σε έναν τομέα όπως τα ΚΑΠΗ που δεν είναι της αρμοδιότητάς του, ή να κάνει την προεκλογική του εκστρατεία, με πρόσχημα δράσεις της Περιφέρειας, όταν υποστηρίζει ότι θα πληρώσει ο ίδιος λεωφορείο για να μεταφερθούν οι ηλικιωμένοι/ες; «Αφού η Περιφέρεια επιθυμεί να κάνει εκδηλώσεις για την Τρίτη Ηλικία γιατί δεν τις έκανε τέσσερα χρόνια τώρα»; Εύλογο το ερώτημα που του έθεσε παριστάμενη κυρία, μέλος του ΚΑΠΗ Κάτω Χαλανδρίου, χωρίς ασφαλώς να πάρει απάντηση. Όπως εύλογη και αναμενόμενη και η δυσαρέσκεια αρκετών μελών των ΚΑΠΗ, από τη συμπεριφορά του, τα οποία αποχώρησαν από την εκδήλωση άμα τη εμφανίσει του. Όσοι/ες ήταν στην εκδήλωση θυμούνται πολύ καλά ότι τίποτα δεν ανέφερε, όπως, ψευδώς, γράφει στην ανακοίνωσή του, για αφίσες της εκδήλωσης, που ασφαλώς μπορούν να αναρτηθούν και ασφαλώς αναρτώνται κάθε φορά στα δημοτικά κτήρια του Χαλανδρίου για εκδηλώσεις της Περιφέρειας. Άλλο πράγμα ζήτησε από την κ. Κατούφα και ασφαλώς εισέπραξε την απάντηση ότι οι υπάλληλοι των ΚΑΠΗ του Δήμου εργάζονται για τις εκδηλώσεις του Δήμου και όχι της Περιφέρειας Αττικής. Καταλαβαίνουμε τον πανικό του κ. Ρώμα καθώς προσδοκούσε προφανώς ότι οι Χαλανδραίοι θα τον υποδέχονταν ως «σωτήρα» της πόλης. Του συστήνουμε όμως ψυχραιμία και κυρίως τον καλούμε, επιτέλους, να αρχίσει να συμπεριφέρεται και να δρα θεσμικά! Αδιανόητο, πριν ακόμα προκηρυχθούν οι εκλογές, να χρησιμοποιεί αφενός την ιδιότητά του στην Περιφέρεια και αφετέρου τις εκδηλώσεις του Δήμου Χαλανδρίου για να κάνει τον προεκλογικό του αγώνα! Υ.Σ1.: Την επόμενη φορά δε που θα βρεθεί σε κάποια εκδήλωση του Δήμου, καλό θα ήταν για λόγους αρχής αλλά και λόγω της ισχύουσας νομοθεσίας για την προστασία των προσωπικών δεδομένων, οι συνεργάτες του να ζητούν άδεια από τους συμμετέχοντες/ουσες πριν φωτογραφηθούν μαζί τους. Υ.Σ2.: Ασχολίαστο αφήνουμε το γνώριμο, πλέον, αγοραίο ύφος της φρασεολογίας του, όταν αναφέρεται σε πρόσωπα της διοίκησης. Ασχολίαστο επίσης ότι κατηγορεί τη σημερινή διοίκηση ότι κόπτεται μόνο για την προβολή της… ο κ. Χάρης Ρώμας, που έχει γεμίσει τις στάσεις των λεωφορείων σε όλη την Αθήνα με τη φωτογραφία του, που έχει φωτογραφηθεί ακόμα και μπροστά από έργα της σημερινής διοίκησης που έγιναν με χρηματοδότηση από την προηγούμενη περιφερειακή Αρχή της Ρένας Δούρου και ο οποίος προαναγγέλλει στις προγραμματικές του δηλώσεις, έργα που έχει με επίπονες και επίμονες προσπάθειες δρομολογήσει και ανακοινώσει η σημερινή διοίκηση, όπως η βιοκλιματική ανάπλαση στο κέντρο του Χαλανδρίου. Η λέξη «θράσος» είναι φορές που μοιάζει λίγη για να περιγράψει τις συμπεριφορές ορισμένων ανθρώπων.  
