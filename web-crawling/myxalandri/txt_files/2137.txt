Title:
Χρηματοδότηση για αστικές αναπλάσεις εξασφάλισε ο Δήμος Χαλανδρίου από το “Αντώνης Τρίτσης”
Description:
Χρηματοδότηση ύψους 8.646.000 ευρώ από το πρόγραμμα «Αντώνης Τρίτσης» εξασφάλισε ο Δήμος Χαλανδρίου για την υλοποίηση δύο μεγάλων αστικών αναπλάσεων, που θα «δώσουν ανάσα» σε δύο σημεία της πόλης, επιβαρυμένα από την υπερτοπική διέλευση οχημάτων. Οι ώριμες μελέτες που κατατέθηκαν προς έγκριση, και οι οποίες έχουν τύχει της ομόφωνης στήριξης του Δημοτικού Συμβουλίου της πόλης, αφορούν, η πρώτη, στη διαμόρφωση της οδού Σοφοκλή Βενιζέλου στο Κάτω Χαλάνδρι και η δεύτερη στη διαμόρφωση των οδών Ολύμπου, Μεταμορφώσεως και Ήβης, στην περιοχή της Τούφας Χαλανδρίου.   Σίμος Ρούσσος: Στόχος μια πόλη ανθρώπινη «Με την έγκριση της χρηματοδότησης των συγκεκριμένων παρεμβάσεων, το Χαλάνδρι κάνει ακόμα ένα βήμα προς την υλοποίηση του οράματος της σημερινής διοίκησης για μια πόλη “πράσινη”, ανθρώπινη, φιλική στον πεζό, τον ποδηλάτη, τον ανάπηρο, τη μητέρα με το καροτσάκι, τον ηλικιωμένο. Όπως άλλωστε προβλέπει το Σχέδιο Βιώσιμης Αστικής Κινητικότητας (ΣΒΑΚ), που πρωτοποριακά υιοθέτησε το Χαλάνδρι το 2019.  Εξίσου σημαντικό είναι το γεγονός ότι ένα ακόμα μεγάλο έργο υποδομής για την πόλη μας, πραγματοποιείται με χρηματοδότηση από εξωτερικές πηγές, χάρη στις ώριμες μελέτες της Τεχνικής Υπηρεσίας», σημείωσε ο δήμαρχος Χαλανδρίου Σίμος Ρούσσος. Τι προβλέπουν οι δύο παρεμβάσεις   Συνολικά στόχος των δύο παρεμβάσεων είναι: Η ενίσχυση της οδικής ασφάλειας με αποτροπή της διαμπερούς κυκλοφορίας και μείωση της ταχύτητας των αυτοκινήτων. Η μείωση του κυκλοφοριακού φόρτου. Η προώθηση της μετακίνησης των πεζών. Η ρύθμιση της στάθμευσης. Η μείωση του θορύβου. Η συμπερίληψη των αναπήρων και των εμποδιζόμενων ατόμων (όδευση τυφλών, ράμπες εξυπηρέτησης ΑμεΑ). Για την επίτευξη των παραπάνω στόχων προβλέπονται μεταξύ άλλων: Διαπλάτυνση πεζοδρομίων με εξασφάλιση των αναγκαίων χώρων στάθμευσης για την τροφοδοσία και την πρόσβαση στα εμπορικά καταστήματα. Ανασχεδιασμός των διασταυρώσεων με κατάλληλη σήμανση και υπερύψωση τμημάτων πεζοδρομίων. Υπογειοποίηση δικτύων ΔΕΔΔΗΕ και ΟΤΕ. Εφαρμογή νέων υλικών (ψυχρά υλικά στις δαπεδοστρώσεις) και έξυπνων τεχνολογιών για τη διασφάλιση της βιοκλιματικότητας των παρεμβάσεων, την εξοικονόμηση ενέργειας και τη μείωση εκπομπών CO2, που αναμένεται να βελτιώσει και το μικροκλίμα της περιοχής.  Τοποθέτηση «έξυπνου» φωτισμού.  Τοποθέτηση βυθιζόμενων κάδων για τη συλλογή απορριμμάτων σε χωριστά ρεύματα (χαρτί, αλουμίνιο, βιοαπόβλητα και γυαλί). Διεύρυνση των χώρων φύτευσης και πρασίνου. Αντιμετώπιση των προβλημάτων με τα όμβρια ύδατα.  Διαμόρφωση του ποδηλατόδρομου στην περιοχή της Τούφας στο ίδιο ύψος με το πεζοδρόμιο. Μικρός κυκλικός κόμβος στη Σοφοκλή Βενιζέλου Η οδός Σοφοκλή Βενιζέλου αποτελεί έναν από τους βασικούς τοπικούς άξονες για το Κάτω Χαλάνδρι, ο οποίος συνδέει το τοπικό κέντρο του με τον Σταθμό Μετρό του Χολαργού από τη μία άκρη, και με το πολεοδομικό κέντρο του Δήμου από την άλλη. Το γεγονός ότι η συγκεκριμένη διαδρομή αποτελεί άξονα ένωσης δύο πολύ βασικών πόλων (Μετρό και κέντρο Χαλανδρίου) αναδεικνύει τη σημασία σχεδιασμού της ως μίας βιώσιμης διαδρομής με υποδομές και συνθήκες ασφαλούς μετακίνησης. Ο επανασχεδιασμός της κινητικότητας στον άξονα, ο οποίος έγινε στη βάση των προτάσεων που κατέθεσαν οι κάτοικοι -στο πλαίσιο ευρείας διαβούλευσης που έγινε από τον Ιούλιο έως τον Οκτώβριο του 2020- περιλαμβάνει εκτός των παρεμβάσεων που αναφέρθηκαν παραπάνω και την κατασκευή ενός μικρού κυκλικού κόμβου χαμηλού ύψους, που αναμένεται να συμβάλει δραστικά στην ενίσχυση της οδικής ασφάλειας. Η συνολική παρέμβαση ουσιαστικά δημιουργεί μια «πράσινη» διαδρομή που θα συνδέει το μνημείο της Μαρμαριώτισσας και την εκκλησία με το κτίριο Δουζένη -πολύ σύντομα ανοίγει ο δρόμος για την αξιοποίησή του-, με την τοπική αγορά, το αθλητικό κέντρο «Μ. Παπαδάκης», την πλατεία Χίου, τον νέο Παιδικό Σταθμό (τον 7ο) και το ΙΚΑ της περιοχής. Ανάδειξη του Δέντρου του Σαμαράκη στην Τούφα Η προβλεπόμενη ανάπλαση στην περιοχή της Τούφας ουσιαστικά δημιουργεί μια ακόμη «πράσινη» διαδρομή που θα συνδέει το αθλητικό κέντρο της περιοχής με το σκεπαστό της Αττικής Οδού και στη συνέχεια τις πλατείες στις οδούς Αρκαδίας, Πέλλης και Εδέσσης και το κτίριο Νόμπελ με τον υφιστάμενο ποδηλατόδρομο. Η παρέμβαση έχει συμπεριλάβει και την ανάδειξη του «Δέντρου του Αντώνη Σαμαράκη, στην οδό Μεταμορφώσεως, μέσω κυρίως της ηπιότερης της κυκλοφορίας στο σημείο, που θα πάρει τη μορφή μικρής πλατείας όταν ολοκληρωθούν οι προβλέψεις της μελέτης. H πόλη αλλιώς Οι παραπάνω παρεμβάσεις έρχονται να προστεθούν σε μια σειρά άλλων, που θα αλλάξουν σταδιακά την εικόνα της πόλης. Μετά το πράσινο φως της Αποκεντρωμένης Διοίκησης, οδεύει προς δημοπράτηση το έργο ανάπλασης στην οδό Καλλισπέρη, στην περιοχή του Άνω Χαλανδρίου, που χρηματοδοτείται από το Πράσινο Ταμείο. Η παρέμβαση περιλαμβάνει τη δημιουργία μιας διαδρομής ασφαλούς μετακίνησης πεζών, που θα συνδέει τα σχολεία της περιοχής (14ο Δημοτικό, 2ο Δημοτικό, 1ο Γυμνάσιο, 1ο Λύκειο) με το κέντρο της πόλης και τον υφιστάμενο ποδηλατόδρομο της οδού Θησέως. Όταν θα έχει ολοκληρωθεί η ανάπλαση στην οδό Καλλισπέρη και ο επανασχεδιασμός των οδών Ολύμπου και Μεταμορφώσεως, οι πολίτες θα έχουν στη διάθεσή τους μια ενιαία «πράσινη» διαδρομή που θα ξεκινά από το πάρκο της Αττικής Οδού και θα καταλήγει στο κέντρο της πόλης. Σε εξέλιξη επίσης είναι η μεγάλη ανάπλαση στον Συνοικισμό που, κατά το ένα μέρος, υλοποιείται με το έργο συμμετοχικού προϋπολογισμού, και κατά το άλλο, με το ευρωπαϊκό πρόγραμμα Cultural Hidrant. Στο πλαίσιο του ευρωπαϊκού προγράμματος θα γίνει ανάπλαση της παραρεμάτιας διαδρομής που συνδέει το μνημείο του Αδριάνειου Υδραγωγείου με το κέντρο της πόλης.  Την εικόνα θα συμπληρώνουν η σχεδιαζόμενη ανάπλαση στο κέντρο της πόλης, η οποία σε συνδυασμό με τον χώρο στάθμευσης των 5.000 τ.μ. στο νέο δημαρχείο του Χαλανδρίου, θα αλλάξει πλήρως την κινητικότητα στην καρδιά της πόλης.                                                                                                                                                                                                                  
