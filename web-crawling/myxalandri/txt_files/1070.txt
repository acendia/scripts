Title:
Άνοιξε ο δρόμος για την ανέγερση του 17ου Δημοτικού Σχολείου Χαλανδρίου στο Πάτημα
Description:
Με χρηματοδότηση ύψους 385.598 ευρώ από το ΕΣΠΑ, θα γίνουν οι μελέτες για την ανέγερση του 17ου Δημοτικού Σχολείου Χαλανδρίου, μετά την απόφαση της Περιφέρειας Αττικής να τις εντάξει στο Επιχειρησιακό Πρόγραμμα «Αττική 2014-2020». Η ένταξη των μελετών συνιστά το πρώτο, πολύ σημαντικό βήμα για την ανέγερση του 17ου Δημοτικού Σχολείου, που απαντά στο σοβαρό πρόβλημα σχολικής στέγης που αντιμετωπίζει η σχετικά νεόδμητη περιοχή του Πατήματος. Υπενθυμίζεται ότι, ο δρόμος για τη δημιουργία του 17ου Δημοτικού άνοιξε το 2015 με την παραχώρηση από τον Δήμο του χώρου των 1.171 τ.μ. στην ΚΤΥΠ (Κτιριακές Υποδομές) ενώ τον Δεκέμβριο του 2018 υπογράφηκε και η σχετική σύμβαση με την ΚΤΥΠ για την εκπόνηση των μελετών. Σίμος Ρούσσος: «Λύση στο χρόνιο πρόβλημα σχολικής στέγης στο Πάτημα» «Με μεγάλη χαρά και ικανοποίηση υποδεχόμαστε τα καλά νέα, που αποτελούν δικαίωση των επίπονων και συστηματικών προσπαθειών που κάναμε τα τελευταία έξι χρόνια. Ανοίγει πλέον ο δρόμος για την ανέγερση του 17ου Δημοτικού Σχολείου, αντιμετωπίζοντας το χρόνιο πρόβλημα σχολικής στέγης στην περιοχή του Πατήματος. Ευχαριστώ τον περιφερειάρχη Αττικής Γιώργο Πατούλη για την απόφαση ένταξης, όπως επίσης τον διευθύνοντα σύμβουλο της ΚΤΥΠ Αθανάσιο Γιάνναρη και τον διευθυντή έργων της ΚΤΥΠ Θεόδωρο Κυριαζόπολου, για τη συνεργασία και την αποφασιστική τους συνδρομή. Είμαστε σίγουροι ότι, με τη συνδρομή της ΚΤΥΠ, θα γίνει και το επόμενο βήμα για την ανέγερση του 6ου Λυκείου, στην ίδια περιοχή», σημείωσε ο δήμαρχος Χαλανδρίου Σίμος Ρούσσος.  
