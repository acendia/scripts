Title:
Παγκόσμια Ημέρα της Γυναίκας: Δράσεις ευαισθητοποίησης οργανώνει ο Δήμος Χαλανδρίου
Description:
Με αφορμή την Παγκόσμια Ημέρα της Γυναίκας στις 8 Μάρτη, ο Δήμος Χαλανδρίου, μέσω της Δημοτικής Επιτροπής Ισότητας αλλά και του Συμβουλευτικού Κέντρου Γυναικών οργανώνει σειρά δράσεων ευαισθητοποίησης και ενημέρωσης. Οι εκδηλώσεις άνοιξαν το Σάββατο 4 Μαρτίου με δράση ενημέρωσης στο κέντρο του Χαλανδρίου. Μέλη της Δημοτικής Επιτροπής Ισότητας (ΔΕΠΙΣ) και της δημοτικής παράταξης «Αντίσταση με τους Πολίτες του Χαλανδρίου» διένειμαν φυλλάδια με πληροφορίες για την πρόληψη και την αντιμετώπιση της βίας. Στις 6 Μαρτίου οργανώθηκε διαδικτυακή ενημέρωση για τα μέλη των ΔΕΠΙΣ Βόρειου Τομέα, σχετικά με το περιεχόμενο της Σύμβασης της Κωνσταντινούπολης που αφορά στην πρόληψη και την καταπολέμηση της βίας κατά των γυναικών και της ενδοοικογενειακής βίας. «Ενδοοικογενειακή βία και σχολείο» Στις 15 Μαρτίου 2023, θα πραγματοποιηθεί εν νέου το διαδικτυακό σεμινάριο, με θέμα «Ενδοοικογενειακή βία και σχολείο - Ο ρόλος του/της εκπαιδευτικού για την αντιμετώπιση του φαινομένου», από τις 12:40-14:10, σε συνεργασία με την Α’ - Γ’ ΕΛΜΕ Β’ Αθήνας και τον σύλλογο εκπαιδευτικών Πρωτοβάθμιας εκπαίδευσης «Περικλής». Θα μιλήσουν οι: Γιώργος Νικολαΐδης, ψυχίατρος, διευθυντής του Ινστιτούτου Υγείας του Παιδιού Μιρέλα Παπαχλιμίντζου, νομικός, στέλεχος του Συμβουλευτικού Κέντρου Γυναικών Χαλανδρίου Στους εκπαιδευτικούς και τα σχολεία που θα παρακολουθήσουν την επιμόρφωση, θα δοθούν σχετικές βεβαιώσεις. Ενημερωτικές εκδηλώσεις για τα θέματα βίας θα πραγματοποιηθούν, από τη Δημοτική Επιτροπή Ισότητας, και στα ΚΑΠΗ του Δήμου Χαλανδρίου. Τέλος, το Συμβουλευτικό Κέντρο Γυναικών Δήμου Χαλανδρίου έχει προγραμματίσει εκ νέου κύκλο συναντήσεων ενημέρωσης κι ευαισθητοποίησης των αξιωματικών των αστυνομικών τμημάτων Βορειοανατολικής Αττικής, αναφορικά με ζητήματα έμφυλης βίας, το νομικό πλαίσιο που τα διέπει και τη διαχείριση τέτοιων περιστατικών. Οι ενημερώσεις θα ξεκινήσουν από το Α.Τ. Χαλανδρίου. Παγκόσμια Ημέρα της Γυναίκας – Η έμφυλη βία είναι εδώ. Τι δείχνουν τα στοιχεία του Συμβουλευτικού Κέντρου Γυναικών του Δήμου Χαλανδρίου Η 8η Μαρτίου είναι ίσως η πιο συμβολική μέρα για το γυναικείο φύλο. Μια μέρα μνήμης για τους αγώνες του κινήματος για τα δικαιώματα των γυναικών μέσα στα χρόνια, αγώνες επώδυνους πολλές φορές, για να διεκδικήσουν ακόμα και βασικά ανθρώπινα δικαιώματα, όπως η ισότητα και η εξάλειψη της εκμετάλλευσης. Αρχή ήταν η 8η Μαρτίου 1857, όταν οι εργάτριες των εργοστασίων υφαντουργίας και ιματισμού στη Νέα Υόρκη ξεσηκώθηκαν ενάντια στις απάνθρωπες συνθήκες εργασίας και το χαμηλό μισθό. Από τότε, η 8η Μαρτίου αποτελεί ημέρα μνήμης του αγώνα εκείνου, του πρώτου σε μια σειρά αγώνων του γυναικείου κινήματος. Ο σκοπός όμως της μνήμης του χτες δεν μπορεί να είναι άλλος από την αφύπνιση στο σήμερα. Το κίνημα metoo ανέδειξε το χρόνιο πρόβλημα σεξουαλικής / ηθικής παρενόχλησης / κακοποίησης / κατάχρησης εξουσίας κι εκμετάλλευσης του γυναικείου φύλου και ενθάρρυνε πολλές γυναίκες να εκφράσουν ή και να καταγγείλουν τέτοια περιστατικά. Να μην τα κρύβουν πια πίσω από την προσωπική συστολή ή το φόβο για την κοινωνική αντίδραση και το στιγματισμό τους. Ωστόσο, εν έτει 2023, κι ενώ κάποια δικαιώματα θεωρούνταν κατοχυρωμένα, η αυξανόμενη καταπίεση των γυναικών και των κοριτσιών σε παγκόσμιο επίπεδο και οι επιθέσεις κατά των ανθρωπίνων δικαιωμάτων τους είναι ανησυχητικές. Άκρως αποθαρρυντικά, για την Ελλάδα, είναι τα στοιχεία που δημοσίευσε πρόσφατα το Ευρωπαϊκό Ινστιτούτο για την Ισότητα των Φύλων (EIGE) για το 2022, και αφορούν στη μέτρηση της προόδου της ισότητας των φύλων στην ΕΕ. Η χώρα μας, για μια ακόμη χρονιά, βρίσκεται στην τελευταία θέση της κατάταξης, σε ότι αφορά την ισότητα των φύλων, συγκεντρώνοντας βαθμολογία 53,4 στα 100, από 52,5 πέρσι. 177 περιστατικά έμφυλης βίας αντιμετώπισε το Συμβουλευτικό Κέντρο Γυναικών, το 2022 Κάποια ενδιαφέροντα στοιχεία για την έμφυλη βία αποτυπώνονται στον απολογισμό του Συμβουλευτικού Κέντρου Γυναικών Δήμου Χαλανδρίου, για το έτος 2022. Συνολικά, από την αρχή της λειτουργίας του Κέντρου, τον Ιούνιο του 2013, μέχρι και τις 28 Φεβρουαρίου 2023, το Συμβουλευτικό Κέντρο έχει δεχτεί 1733 αιτήματα, εκ των οποίων τα 1655 αφορούν σε έμφυλη βία και τα 78 σε άλλους είδους διάκριση. Απολογισμός 2022 Ειδικότερα για το 2022, από 1/1-31/12/2022, το ΣΚΓ δέχτηκε 182 αιτήματα γυναικών, εκ των οποίων τα 177 αφορούν σε έμφυλη βία και τα 5 σε πολλαπλές διακρίσεις.  Από τα δημογραφικά και ποιοτικά στοιχεία των συμβουλευομένων προκύπτουν τα εξής: Σύνολο συμβουλευομένων:  Νέες υποδοχές: 182                    Παλαιές συμβουλευόμενες που επανήλθαν: 36 Ως προς την υπηκοότητα: Ελληνική: 81% Εντός Ε.Ε.: 3% Εκτός Ε.Ε.: 16%       Ως προς την περιοχή κατοικίας: Χαλάνδρι: 17% Β/Α Αττική: 71% Λοιπή Αττική: 10% Λοιπή Ελλάδα: 2% Ως προς την ηλικία: &amp;lt;25: 2% 26-35: 16% 36-45: 35% 46-55: 26% 56-60: 5% &amp;gt;60: 10% Χωρίς Στοιχεία: 2% Ως προς την οικογενειακή κατάσταση: Έγγαμες: 52% Άγαμες: 15% Σε διάσταση: 11% Διαζευγμένες: 13% Χήρες: 2% Σε συμβίωση: 5% Χωρίς Στοιχεία: 2% Ως προς την εργασιακή κατάσταση: Άνεργες: 45% Εργαζόμενες: 47% Συνταξιούχες: 8% Ως προς το εκπαιδευτικό επίπεδο: Αναλφάβητες: 2%              Δημοτικό: 4% Υποχρεωτική εκπαίδευση: 5% Δευτεροβάθμια εκπαίδευση: 15% Μεταλυκειακή εκπαίδευση: 20% Τεχνολογική εκπαίδευση: 6% Πανεπιστημιακή εκπαίδευση: 23% Μεταπτυχιακές σπουδές: 13% Χωρίς Στοιχεία: 12% Παράλληλα το Συμβουλευτικό Κέντρο Γυναικών του Δήμου Χαλανδρίου πραγματοποίησε μια σειρά από δράσεις - παρεμβάσεις, τις οποίες μπορείτε να δείτε αναλυτικά ΕΔΩ. Το Συμβουλευτικό Κέντρο Γυναικών Δήμου Χαλανδρίου (ΣΚΓ) λειτουργεί στο πλαίσιο του «Εθνικού Προγράμματος για την Πρόληψη και την Καταπολέμηση όλων των μορφών βίας κατά των Γυναικών 2009-2013», που εκπόνησε η Γενική Γραμματεία Ισότητας των Φύλων κατά την Προγραμματική Περίοδο 2007-2013 και αποτελεί το πρώτο Ολοκληρωμένο Πρόγραμμα Δράσης προς όφελος των γυναικών για την αντιμετώπιση της βίας σε εθνικό, περιφερειακό και τοπικό επίπεδο. Από 1η Δεκεμβρίου 2015 εντάσσεται στη νέα προγραμματική περίοδο «Λειτουργία δομών και υπηρεσιών της δημόσιας διοίκησης προς όφελος των γυναικών και για την καταπολέμηση της βίας», στον άξονα προτεραιότητας «προώθηση της κοινωνικής ένταξης και καταπολέμηση της Φτώχειας και Διακρίσεων - Διασφάλιση της Κοινωνικής Συνοχής» του Ε.Π. «Αττική», συνεχίζοντας απρόσκοπτα τη λειτουργία του. Το Συμβουλευτικό Κέντρο Γυναικών Δήμου Χαλανδρίου ανήκει σε ένα ολοκληρωμένο δίκτυο δομών που περιλαμβάνει: την πανελλαδικής εμβέλειας 24ωρη Τηλεφωνική Γραμμή SOS 15900 44 Συμβουλευτικά Κέντρα Γυναικών 19 Ξενώνες Φιλοξενίας Κακοποιημένων Γυναικών και των παιδιών τους. Παρέχει υποστήριξη σε γυναίκες θύματα έμφυλης βίας (ενδοοικογενειακή βία, βιασμός, σεξουαλική παρενόχληση, trafficking κ.λπ.) και πολλαπλών διακρίσεων (άνεργες, μετανάστριες, προσφύγισσες, ΑΜΕΑ, μονογονείς). Αποτελεί το μοναδικό εξειδικευμένο πλαίσιο υποστήριξης γυναικών θυμάτων βίας οποιασδήποτε μορφής (σωματική, σεξουαλική, ψυχολογική, οικονομική, κοινωνική) στη Βορειοανατολική Αττική, παρέχει τις υπηρεσίες του δωρεάν και σε γυναίκες από κάθε περιοχή και προέλευση. ΣΥΜΒΟΥΛΕΥΤΙΚΟ ΚΕΝΤΡΟ ΓΥΝΑΙΚΩΝ ΔΗΜΟΥ ΧΑΛΑΝΔΡΙΟΥΣτρ. Αλ. Παπάγου 7, 15234 ΧαλάνδριΤηλ/Φαξ: 210-6899916E-mail: womenaidhalandri@gmail.comFacebook Page: Συμβουλευτικό Κέντρο Γυναικών Δήμου Χαλανδρίου  
