Title:
«Μάχη» στο Χαλάνδρι από το... 1999
Description:
Mε άρθρο της η Καθημερινή αναδεικνύει το θέμα της κατασκευής του νέου δημαρχείου Χαλανδρίου και υπόγειου πάρκινγκ στο κέντρο της πόλης:&amp;nbsp; Το καλό πράγμα αργεί να γίνει, λέει η λαϊκή σοφία. Οι δημότες Χαλανδρίου, λοιπόν, δεν πρέπει να περιμένουν τίποτα λιγότερο από ένα δημαρχιακό μέγαρο κανονικό παλάτι. Και αυτό γιατί η ανέγερσή του δρομολογείται εδώ και πάνω από 20 χρόνια, χωρίς προς το παρόν η κατασκευή να διακρίνεται στον ορίζοντα. Το επίμαχο οικόπεδο, στη συμβολή των οδών 25ης Μαρτίου και Βασ. Γεωργίου στο κέντρο του Χαλανδρίου, ιδιοκτησίας του δήμου, προσδιορίστηκε ως χώρος δημαρχείου με ΦΕΚ ήδη από το 1997. Το 1999 προκηρύχθηκε ο σχετικός πανελλήνιος αρχιτεκτονικός διαγωνισμός, τον οποίο κέρδισαν οι αρχιτέκτονες Θεώνη Ξάνθη και Γεράσιμος Ζακυνθινός, που προέβλεπαν και τη δημιουργία υπόγειου σταθμού πάρκινγκ. Το 2001 υπογράφηκε η σύμβαση για την εκπόνηση της αρχιτεκτονικής μελέτης, η οποία το 2002 εγκρίθηκε από το δημοτικό συμβούλιο. Το 2006 εγκρίθηκε η μελέτη εφαρμογής και ανατέθηκε η εκπόνηση των στατικών μελετών σε εξειδικευμένες εταιρείες. Οι μελέτες παρελήφθησαν από την τότε δημοτική αρχή, το 2008, χωρίς ποτέ το έργο να προχωρήσει. Το ποσό που είχε δαπανηθεί έως τότε είχε φτάσει το 1,2 εκατ. ευρώ. Στα χρόνια που μεσολάβησαν πολλά άλλαξαν στον Δήμο Χαλανδρίου, που είναι σήμερα ένα μεγάλο εμπορικό κέντρο, με έντονο κυκλοφοριακό πρόβλημα και εντονότερη έλλειψη θέσεων στάθμευσης. Παράλληλα, η ανάγκη ανέγερσης νέου, ιδιόκτητου δημαρχείου είναι πλέον επιτακτική, καθώς οι υπηρεσίες στεγάζονται σε μισθωμένα κτίρια που επιβαρύνουν τον δημοτικό προϋπολογισμό κατά 323.304 ευρώ τον χρόνο. Ετσι, πρόσφατα, το δημοτικό συμβούλιο ενέκρινε ομόφωνα την επικαιροποίηση των αρχιτεκτονικών μελετών ούτως ώστε το έργο, επιτέλους, να δρομολογηθεί. «Είναι σημαντικό ότι το σύνολο των δημοτικών παρατάξεων αποφάσισε ότι είναι ανάγκη της πόλης η δημιουργία του νέου δημαρχείου και του υπόγειου πάρκινγκ», λέει στην «Κ» ο δήμαρχος της πόλης, Σίμος Ρούσσος. Ηδη πάντως εγείρονται οι πρώτες ενστάσεις, με κύριο επιχείρημα ότι οι ανάγκες του Χαλανδρίου έχουν διαφοροποιηθεί σημαντικά σε σχέση με 20 χρόνια πριν. «Στο κέντρο της πόλης μας υπάρχει μόνο ένας αδόμητος χώρος και αυτός είναι ιδιοκτησίας του δήμου, πάνω στον οποίο αποφασίστηκε να κτισθεί ένα κτίριο 3.000 τ.μ.», λέει στην «Κ» ο πρώην αντιδήμαρχος Χαλανδρίου Παναγιώτης Βάσιος. (Στον εν λόγω χώρο λειτουργεί σήμερα υπαίθριο πάρκινγκ.) Σύμφωνα με τον κ. Βάσιο, ο οποίος τάσσεται υπέρ της κατασκευής του υπόγειου πάρκινγκ, ο χώρος αυτός πρέπει να παραμείνει ελεύθερος, μια και η έλλειψη ελεύθερων κοινόχρηστων χώρων αποτελεί ένα από τα σημαντικότερα προβλήματα του δήμου. «Ο καθένας μας αντιλαμβάνεται ότι η κατασκευή δημαρχείου 3.000 τ.μ. θα αυξήσει την τροχαία κίνηση και την επισκεψιμότητα και θα επιβαρύνει ακόμα περισσότερο το περιβάλλον». Σύμφωνα πάντως με τον κ. Ρούσσο, η κατασκευή του δημαρχείου θα έχει το αντίθετο αποτέλεσμα αφού «η μεταφορά των υπηρεσιών σε ένα σημείο σε συνδυασμό με το πάρκινγκ θα ελαφρύνει το κέντρο της πόλης». Πηγή:&amp;nbsp;www.kathimerini.gr,&amp;nbsp;ΛΙΝΑ ΓΙΑΝΝΑΡΟΥ Διαβάστε σχετικά: Ψηφίστηκε ομόφωνα από το Δημοτικό Συμβούλιο η μελέτη για το νέο δημαρχείο Χαλανδρίου &amp;nbsp;
