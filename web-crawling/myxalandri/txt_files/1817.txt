Title:
Μ. Κρανίδης: Κακοκαιρία “Ελπίς” - Απαιτείται νέα αναλυτική συζήτηση και αποφάσεις ουσίας
Description:
ΔΕΛΤΙΟ ΤΥΠΟΥ Απαιτείται νέα αναλυτική συζήτηση και αποφάσεις ουσίας για το σύστημα πολιτικής προστασίας και την «ΕΛΠΙΣ» Στο Δημοτικό Συμβούλιο της Τετάρτης 9/2/2022 η συζήτηση που έλαβε χώρα για τα μεγάλα και τραγικά προβλήματα του Χαλανδρίου από την κακοκαιρία «ΕΛΠΙΣ» ήταν ελλιπής και ανεπαρκής. Η μη πρόταξη του θέματος και η συζήτηση του ως τελευταίο θέμα μετά από 5 ώρες Δημοτικού Συμβουλίου ήταν λάθος και αδόκιμη, με αποτέλεσμα να μην υπάρξει μια ολοκληρωμένη και ουσιαστική συζήτηση. Παρόλα αυτά η παράταξη και η ομάδα δημοτικών συμβούλων μας ήταν παρούσα και τοποθετήθηκε ξεκάθαρα, ως οφείλουμε στους χιλιάδες πολίτες που εκπροσωπούμε, μας στήριξαν και μας στηρίζουν. Η αποχώρηση δεν είναι στη φιλοσοφία μας και δεν αποτελεί ουσιαστική πράξη αντιπολίτευσης. Η ενημέρωση από την Δημοτική αρχή ήταν τυπική, επιφανειακή και διεκπεραιωτική, με έντονη την φιλοσοφία ότι έγινε το εφικτό, αυτές είναι οι δυνατότητες του Δήμου και ότι κατ’ ουσία όλοι οι άλλοι έφταιγαν, μέχρι και οι πολίτες, εκτός από τη Δημοτική Αρχή. Όμως η πραγματικότητα είναι αμείλικτη και η αλήθεια αυταπόδεικτη για όλους τους ταλαιπωρημένους Χαλανδραίους που έζησαν την τραγική εικόνα του Χαλανδρίου. Ακόμη και σήμερα οι όγκοι κλαδιών είναι πολλοί στους δρόμους και στα πεζοδρόμια του Χαλανδρίου. Στο Δημοτικό Συμβούλιο η παράταξη μας ανέδειξε ξανά με σαφήνεια τις μεγάλες αστοχίες που πρέπει να αντιμετωπιστούν. Επίσης, θέσαμε σχετικά και μια πρόταση συμβολικής ενίσχυσης όλων των νοικοκυριών και επαγγελματιών για απαλλαγή των δημοτικών τελών για τις 5 ημέρες που η πόλη και οι ανταποδοτικές υπηρεσίες δεν λειτούργησαν. Η αποδοχή της εκ μέρους του κ.Ρούσσου είναι θετική και αναμένουμε σχετική ενημέρωση. Αντιθέτως, αρνητική εντύπωση έκανε η εξαρχής και αναίτια αμφίβολη τοποθέτηση της αξιωματικής αντιπολίτευσης σε μια τέτοια δίκαιη πρόταση για τους χιλιάδες συμπολίτες μας. Επειδή θεωρούμε ότι πρέπει άμεσα να αντιμετωπιστούν οι μεγάλες αδυναμίες στο σύστημα πολιτικής προστασίας του Δήμου, αιτούμαστε να επανέλθει το ζήτημα στο επόμενο Δημοτικό Συμβούλιο, αλλά για αναλυτική συζήτηση και για αποφάσεις ουσίας. Να ενημερώσει διεξοδικά η Δημοτική αρχή για την υφιστάμενη κατάσταση σε ανθρώπινο δυναμικό, εξοπλισμό και υποδομές αλλά και για τον άμεσο τρόπο ενίσχυσης τους. Σχετικά με το σύστημα πολιτικής προστασίας, σημαντικά ερωτήματα και σοβαρές παράμετροι είναι ενδεικτικά: 1. Ποιες είναι οι βασικές δράσεις πρόληψής και πως μπορούν να γίνουν αποτελεσματικές ανά περίπτωση φαινομένου;2. Στο κρίσιμο ανθρώπινο δυναμικό, πόσα άτομα και με τι προσόντα απαιτούνται για πλήρη δράση; Ποια είναι τα μεγάλα κενά σε μέσα πολιτικής προστασίας;3. Τι σύγχρονος εξοπλισμός υπάρχει και ποιες ελλείψεις πρέπει άμεσα να καλυφθούν σχετικά;4. Επιχειρησιακό σχέδιο υπάρχει; Αν ναι, τότε γιατί δεν λειτούργησε; άρα άμεσα απαιτείται τροποποίηση και επικαιροποιησή του5. Πώς μπορεί να επιταχυνθεί η κοπή επικίνδυνων κλαδιών σε καλώδια της ΔΕΔΔΗΕ μέσω της τακτικής δράσης των υπηρεσιών;6. Πώς μπορεί να λειτουργήσει αποτελεσματικά το σύστημα συνεργασίας με άλλους αρμόδιους φορείς π.χ. ΔΕΔΔΗΕ, Περιφέρεια, Όμοροί Δήμοι, αλλά και η επίταξη των ενεργών εργολάβων του Δήμου; Στο Χαλάνδρι, το χαοτικό αποτέλεσμα δείχνει αναποτελεσματικότητα στην προετοιμασία και στη δράση. Εμείς στο πρόγραμμα και φιλοσοφία μας έχουμε ένα κύριο σημαντικό σκοπό, την επένδυση και ενίσχυση του συστήματος πολιτικής προστασίας, ώστε όλοι οι πολίτες να αισθάνονται ασφαλείς και ισότιμοι. Το Χαλάνδρι και οι πολίτες του αξίζουν και μπορούν καλύτερα. Απαιτείται νέα φιλοσοφία διοίκησης, αλλαγή νοοτροπίας, συσπείρωση ευρύτερων δυνάμεων και αποτελεσματικότητα. Εκ μέρους της δημοτικής μας παράταξης ΧΑΛΑΝΔΡΙ ΟΡΙΖΟΝΤΑΣ 2023,Μάνος ΚρανίδηςΔημοτικός Σύμβουλος-Επικεφαλής-Υποψήφιος Δήμαρχος Χαλανδρίου  
