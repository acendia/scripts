Title:
Σταμάτησε στα 7 γκολ ο Απόλλων Χαλανδρίου με τον Άτλαντα Κυψέλης
Description:
Άτλας Κυψέλης – Απόλλων Χαλανδρίου 0-7  Εξαιρετικός ο Απόλλωνας, πέρασε με το ευρύ 7-0 από την έδρα του Ατλαντα Κυψέλης και στρέφει το βλέμμα του στο ντέρμπι του ερχόμενου Σαββάτου με την Πεύκη. Οι μικρές διαστάσεις της Αλεπότρυπας και ο αντίπαλος που καίγεται για βαθμούς και έχει παλέψει όλα του τα ματς εκεί, ήταν δεδομένα που καθιστούσαν την αποστολή μας επικίνδυνη. Ωστόσο, η ομάδα μας προσαρμόστηκε πολύ γρήγορα στις απαιτήσεις της αναμέτρησης, επέβαλε το ρυθμό της και καθάρισε από νωρίς την υπόθεση νίκη. Ο Ζήσης Χαραλάμπους από ασίστ του Τζάκσον έκανε το 0-1 στο 10′, ενώ στο 15′ αντιστράφηκαν οι ρόλοι: ασίστ ο Ζήσης, γκολ ο Τζάκσον (0-2). Ο Ζήσης θα «έγραφε» και το 0-3 στο 23′ αλλά ο τερματοφύλακας σταμάτησε την μπάλα με τα χέρια έξω από την περιοχή του και, κατά συνέπεια, αποβλήθηκε. Με 10 εναντίον 11, το σκορ ήδη στο 0-2 και τη διαφορά δυναμικότητας εμφανή από το ξεκίνημα του αγώνα, η πλάστιγγα είχε γείρει για τα καλά. Το σκορ έφτασε στο 0-5 μέχρι τη λήξη του ημιχρόνου: 0-3 στο 31′ με υπέροχο πλασέ του Χαραλάμπους στο «Γ» 0-4 στο 41′ με φανταστική ενέργεια του Παναγιώτη Παπαδάκη 0-5 στο 43′ με κοντινό πλασέ του Φραγκίσκου Στεργιώτη (ασίστ Ψάλλα), που έφτασε έτσι τα 15 γκολ στο πρωτάθλημα Το δεύτερο ημίχρονο ήταν διαδικαστικό, με τον Απόλλωνα να μην πατάει το πόδι στο γκάζι και τους γηπεδούχους να προσπαθούν φιλότιμα να περιορίσουν το εύρος του σκορ. Στο 47′ ο Παπαδάκης (από μπαλιά του Ζώη) με το δεύτερο προσωπικό του γκολ και στο 86′ ο Νούσης, οι δύο μας μπακ δηλαδή, διαμόρφωσαν το τελικό 0-7. Εμελλε σήμερα να μπουν μαζεμένα όλα τα γκολ που είχαν χαθεί απέναντι στον Ατλα στον α’ γύρο (1-0), όταν είχαμε επιδοθεί σε ρεσιτάλ χαμένων ευκαιριών! Ηταν η 12η νίκη σε 16 αγωνιστικές (12-3-1), που κράτησε τον Απόλλωνα 1 βαθμό πίσω από την πρωτοπόρο Πεύκη. Το Σάββατο (18/2, 15:00) έχει Απόλλων – Πεύκη και δεν πρέπει να λείπει κανείς! Πάμε Απολλωνάρα! ΑΠΟΛΛΩΝ: Καλλιαμπάκος, Παπαδάκης, Νούσης, Ψάλλας (46′ Παναγιώτου), Αγγελόπουλος, Αγκόλλη (64′ Μπεθάνης), Νίνος (46′ Κανδεράκης), Ζώης, Στεργιώτης, Χαραλάμπους (46′ Παπουτσής), Τζάκσον (46′ Παγώνης). Highlights: https://www.youtube.com/watch?v=xiohoVz9AVE Πηγή: apollonhalandriou.gr  
