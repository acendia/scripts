Title:
Επικοινωνιακή προεκλογική καμπάνια 4.340.000 ευρώ από την Περιφέρεια Αττικής
Description:
Μεταμεσονύχτια και σκανδαλώδη ψήφιση δαπάνης ύψους 4.340.000 ευρώ, για την επικοινωνιακή προβολή της Περιφέρειας, δηλαδή του κ. Πατούλη τρεις μήνες πριν τις περιφερειακές εκλογές καταγγέλλει η Περιφερειακή παράταξη Αττικής «Δύναμη Ζωής». Η παράταξη αναφέρει στον τίτλο «Με δημόσιο χρήμα η προεκλογική καμπάνια του κ. Πατούλη – Ψήφισε 4.340.000 ευρώ για την προβολή του!» Διαβάστε την ανακοίνωσηΕπιμένει στις συνεδριάσεις – παρωδία του Περιφερειακού Συμβουλίου ο δεξιός Περιφερειάρχης μόνο που χθες ξεπέρασε και τον εαυτό του. Συνδύασε τη συστηματική απαξίωση του Περιφερειακού Συμβουλίου με μεταμεσονύχτια συνεδρίαση στην οποία η παράταξή του αποφάσισε την χρηματοδότηση της προεκλογικής του εκστρατείας με δημόσιο χρήμα!Έχουμε και λέμε λοιπόν...Ο κ. Πατούλης έχοντας επιλέξει να πραγματοποιεί μόνο μία συνεδρίαση του Περιφερειακού Συμβουλίου τον μήνα, προκειμένου αυτή να γίνεται “υβριδικά”, δηλαδή μικτή με τηλεδιάσκεψη ώστε να διασφαλίζει την πλειοψηφία, έστειλε για πρώτη φορά στην ιστορία του θεσμού της Περιφέρειας Αττικής, πρόσκληση με 55 (!) θέματα ημερήσια διάταξης συν 7 θέματα εκτός ημερησίας διάταξης, 3 επερωτήσεις καθώς και ένα Ψήφισμα. Συνολικά: 66 θέματα συζήτησης! Πρόκειται για την απόλυτη περιφρόνηση των δημοκρατικών διαδικασιών, των αναγκών των Δήμων και των πολιτών.Σύσσωμη η δημοκρατική Αντιπολίτευση στηλίτευσε το γεγονός αυτό στην έναρξη της συνεδρίασης. Ο πρόεδρος του Περιφερειακού Συμβουλίου δεσμεύτηκε λοιπόν ότι η συνεδρίαση θα διακοπεί στις 10 το βράδυ, προκειμένου να συνεχιστεί με όσα θέματα δεν συζητήθηκαν, σε επόμενη μέρα που θα καθόριζε, χωρίς να εκφραστεί αντίθετη και διαφορετική άποψη από καμία πλευρά.Την ώρα που η συνεδρίαση ολοκληρωνόταν με μία ώρα παράταση (ήδη με καθυστέρηση) μετά τις 11 το βράδυ με τα θέματα που είχε ανακοινώσει ως τελευταία, ο Πρόεδρος του Περιφερειακού Συμβουλίου και ενώ είχαν αρχίσει να αποχωρούν οι Παρατάξεις της Αντιπολίτευσης που μετείχαν δια ζώσης στη συνεδρίαση, παρενέβη ο κ. Πατούλης. Κατόπιν αυτού, ο Πρόεδρος του Περιφερειακού Συμβουλίου κ. Δημόπουλος, παραβιάζοντας τη δέσμευσή του, ανακοίνωσε ότι η συνεδρίαση θα συνεχιστεί για να συζητηθούν όλα τα θέματα! Είναι φανερή η πολιτική εξαπάτηση της Διοίκησης της Περιφέρειας.Μεταξύ των θεμάτων που ψήφισαν οι ελάχιστοι σύμβουλοι της Διοίκησης από τα σπίτια τους (με τις πυτζάμες) μεταμεσονύχτια ήταν και η σκανδαλώδης δαπάνη ύψους 4.340.000 ευρώ, για την επικοινωνιακή προβολή της Περιφέρειας, δηλαδή τη δική του. Για να γίνει κατανοητό σε όλους, την ώρα που τα νοικοκυριά στενάζουν από την ακρίβεια και τον πληθωρισμό, την ώρα που χάνονται ανθρώπινες ζωές γιατί δεν υπάρχουν υποδομές και προσωπικό στο δημόσιο Σύστημα Υγείας, την ώρα που χιλιάδες συμπολίτες μας ζουν με τον φόβο της κατάσχεσης της κατοικίας τους, ο κ. Πατούλης θα δαπανήσει σχεδόν 4,5 εκατομμύρια ευρώ δημόσιο χρήμα για τους τελευταίους 3.5 μήνες της εκστρατείας του ενόψει των αυτοδιοικητικών εκλογών του Οκτώβρη, προκειμένου να καλύψει την προεκλογική του προβολή.Όμως η αδιαφορία της Διοίκησης Πατούλη για την κοινωνία και ο οικονομικός εκτροχιασμός της Περιφέρειας Αττικής που είναι το δικό του έργο με τα εκατομμύρια των απευθείας αναθέσεων και των αλόγιστων δαπανών για δημόσιες σχέσεις, δεν χρειάζονται καμία προβολή: “φωνάζουν” από μόνα τους. Οι πολίτες ακούνε, κρίνουν και τον Οκτώβριο η Αττική θα έχει τη νέα Διοίκηση που της αξίζει! Η απάντηση του κ. Πατούλη   Οι δράσεις προβολής κι εξωστρέφειας της Περιφέρειας Αττικής δεν έχουν καμία σχέση με τις αυτοδιοικητικές εκλογές Η κα Δούρου κρίνει εξ ίδιων τα αλλότρια Με αφορμή το περιεχόμενο ανακοίνωσης που εξέδωσε η παράταξη Δύναμη Ζωής της κας Δούρου, με αφορμή την απόφαση που έλαβε η πλειοψηφία του ΠΕΣΥ Αττικής , για την υλοποίηση του έργου προβολής των υπηρεσιών και δράσεων της Περιφέρειας Αττικής στο ευρύ κοινό, θα θέλαμε για την αποκατάσταση της αλήθειας να επισημάνουμε τα παρακάτω: Πρώτον, οι δράσεις εξωστρέφειας και προβολής του έργου και των υπηρεσιών της Περιφέρειας Αττικής, αποτελούν αυτονόητη υποχρέωση κάθε αιρετής Διοίκησης προς τους πολίτες. Σε καμία περίπτωση οι αυτοδιοικητικές εκλογές δεν αποτελούν βάσιμη αιτία, που να υποχρεώνει την εκάστοτε διοίκηση να αναστέλλει για μεγάλο χρονικό διάστημα την θεσμική της υποχρέωση να ασκεί τις αρμοδιότητες της. Η θητεία της σημερινής διοίκησης λήγει στις 31 Δεκεμβρίου 2023 και μέχρι την ημέρα αυτή, θα ασκεί με συνέπεια κι ευθύνη το έργο της. Προτιμούμε να μας κατηγορήσουν για υπερβάλλοντα ζήλο, από το να μας χαρακτηρίσουν αδρανείς. Δεύτερον, το συγκεκριμένο πρόγραμμα προβολής για το οποίο γίνεται λόγος στην ανακοίνωση της κας Δούρου, δεν μπορεί για μια σειρά από λόγους να αποτελέσει «εργαλείο» για την προεκλογική εκστρατεία της διοίκησης Πατουλη, όπως ψευδώς και συκοφαντικά η παράταξη της ισχυρίζεται. Και οι λόγοι είναι προφανείς κι αδιαμφισβήτητοι: - Οι αυτοδιοικητικές εκλογές θα διεξαχθούν αρχές Οκτωβρίου, όπως όλοι γνωρίζουμε. - Ακόμη κι αν από αύριο το πρωί ξεκινούσαν οι νόμιμες διεθνείς διαγωνιστικές διαδικασίες, για την υλοποίηση του συγκεκριμένου προγράμματος, ο απαιτούμενος χρόνος για την ολοκλήρωση των νόμιμων γραφειοκρατικών διαδικασιών ξεπερνά τους 5-6 μήνες. Δηλαδή πέραν του ορίζοντα των εκλογών. Κι όταν μιλάμε για διαδικασίες αναφερόμαστε μεταξύ άλλων στην προκήρυξη του διεθνούς διαγωνισμού με τις προθεσμίες που προβλέπονται, την υποβολή προτάσεων από υποψήφιους αναδόχους, την αξιολόγηση τους από τις υπηρεσίες της Περιφέρειας, την ανάδειξη του προσωρινού αναδόχου, την πιθανή υποβολή κι εκδίκαση ενστάσεων ως την ανακήρυξη του τελικού αναδόχου, τον απαραίτητο έλεγχο από το Ελεγκτικό Συνέδριο, την υπογραφή της σύμβασης και τον εύλογο χρόνο προετοιμασίας του αναδόχου για την υλοποίηση. Οι 5-6 μήνες που αναφέρουμε είναι το αισιόδοξο σενάριο, αλλά σε κάθε περίπτωση ξεπερνάμε το χρονικό διάστημα που απομένει ως την προκήρυξη και διεξαγωγή των αυτοδιοικητικών εκλογών. Απορούμε λοιπόν με ποια λογική ισχυρίζεται η κα Δούρου ότι ο συγκεκριμένος διαγωνισμός υπηρετεί τις προεκλογικές ανάγκες της διοίκησης Πατούλη, όταν γνωρίζει ότι δεν πρόκειται να υλοποιηθεί πριν τη διεξαγωγή των εκλογών από τη σημερινή διοίκηση. Εκτός αν έμμεσα παραδέχεται η κα Δούρου πως και η επόμενη διοίκηση που θα κληθεί να υλοποιήσει το συγκεκριμένο επικοινωνιακό πρόγραμμα, θα είναι η διοίκηση Πατούλη. Τρίτον, το συγκεκριμένο πρόγραμμα εξωστρέφειας χρηματοδοτείται με πόρους από το ΠΔΕ. Αν δεν προχωρούσαμε στη λήψη απόφασης από το ΠΕΣΥ για την υλοποίηση του, θα χάνονταν οι πόροι αυτοί και μαζί τους, θα χανόταν μια σημαντική ευκαιρία για την ανάδειξη του σημαντικού έργου που έχει ήδη υλοποιηθεί και των υπηρεσιών που προσφέρει στους πολίτες της, η μεγαλύτερη Περιφέρεια της χώρας, καθώς και η περαιτέρω ενίσχυση του brand name Αττική. Τέταρτον, μπορεί η παράταξη της κας Δούρου να έχει βάλει χαμηλά τον πήχη για την Αττική, όσο χαμηλές αποδείχθηκαν ότι είναι και οι δικές τους δυνατότητες να ασκήσουν διοίκηση κι έργο την περίοδο 2015- 2019. Η δική μας διοίκηση όμως δεν συμβιβάζεται. Έχουμε το σχέδιο, έχουμε τη βούληση, αξιοποιούμε κάθε χρηματοδοτική ευκαιρία για να πάμε την Αττική, ακόμη πιο ψηλά. Για μια ακόμη φορά η παράταξη της κας Δούρου αποδεικνύεται κατώτερη των περιστάσεων. Με κουτοπονηριές, ψευδείς ανακοινώσεις κι αστήρικτα επιχειρήματα, δεν μπορεί κανείς να κάνει το άσπρο μαύρο. Ούτε έχουν το δικαίωμα να κρίνουν εξ ίδιων τα αλλότρια. Στο τέλος, το φως νικά πάντα το σκοτάδι.  
