Title:
“Χαλάνδρι Ενάντια”: Προ των πυλών η μεταφορά του καζίνο Πάρνηθας στη γειτονιά μας
Description:
Κάλεσμα της δημοτικής παράταξης “Χαλάνδρι Ενάντια” στη συγκέντρωση διαμαρτυρίας κατά της μετεγκατάστασης του καζίνο της Πάρνηθας στο Μαρούσι: ΠΡΟ ΤΩΝ ΠΥΛΩΝ Η ΜΕΤΑΦΟΡΑ ΤΟΥ ΚΑΖΙΝΟ ΠΑΡΝΗΘΑΣ ΣΤΗΝ ΓΕΙΤΟΝΙΑ ΜΑΣ Ολοκληρώθηκε η διαδικασία επεξεργασίας του Προεδρικού Διατάγματος μεταφοράς του Καζίνο Πάρνηθας στο κτήμα Δηλαβέρη (όπισθεν Υγεία). Με λίγα λόγια, οι διεργασίες για την προώθηση της μεταφοράς σχεδόν ολοκληρώνονται και βρισκόμαστε ένα βήμα πριν την έκδοση οικοδομικής άδειας, ακόμα και μέσα στον Φλεβάρη. Όταν το ΣτΕ έβγαζε αντισυνταγματική την μεταφορά του Καζίνο της Πάρνηθας στο Μαρούσι, καλούσαμε σε εγρήγορση ενάντια σε επικείμενες νέες προσπάθειες αυτό να γίνει πράξη. Δυστυχώς επαληθευτήκαμε. Θεωρούσαμε δεδομένο ότι η κυβέρνηση της Νέας Δημοκρατίας θα κάνει ότι περνάει από το χέρι της για να συνεχίσει το σχέδιο της επέλασης των &quot;επενδύσεων&quot; σε βάρος του δημοσίου χώρου και του περιβάλλοντός προς όφελος της ολιγαρχίας. Η κυβέρνηση Μητσοτάκη, λαμβάνοντας υπόψη της τις «συμβουλές» του Συμβουλίου της Επικρατείας, «θεράπευσε» την προηγούμενη φωτογραφική διάταξη για το Καζίνο Πάρνηθας, με άνοιγμα της πόρτας για μετακίνησή των Καζίνο όπου θέλουν στο εσωτερικό της περιφέρειας τους! Μετά από την φωτογραφική εξυπηρέτηση, η κοινοπραξία Κόκκαλη-Λασκαριδη έβαλε στο φουλ τις μηχανές ώστε να κάνει πράξη την κάθοδο του Καζίνο μέσα στον αστικό ιστό, φέρνοντας δίπλα στα σπίτια μας ένα τερατώδες κέντρο τζόγου (και ό,τι αυτός φέρνει μαζί του). Σήμερα ετοιμάζονται να καλυφθούν με μπετό 20 περίπου στρέμματα από το αδόμητο κτήμα Δηλαβέρη, στην συμβολή Σπύρου Λούη και Κηφισίας. Κι όλα αυτά χωρίς να ξέρουμε τελικά πόσα τετραγωνικά θα είναι οι εγκαταστάσεις, καθώς η εταιρεία αξιοποιεί τις ειδικές πολεοδομικές διατάξεις της κυβέρνησης Σαμαρά (Ειδικά Χωρικά Σχέδια-ΕΧΣ), για ειδικούς όρους δόμησης, κατά παρέκκλιση των υφιστάμενων πολεοδομικών διατάξεων και κατά παραγγελία του ιδιώτη. Ο κυκλοφοριακός φόρτος από την 24ωρη λειτουργία του καζίνο, οι κοινωνικές επιπτώσεις (όπου ανθεί ο τζόγος, η φτώχεια και εξαθλίωση ακολουθούν κατά πόδας) και τα ζητήματα οδικής ασφάλειας (τουλάχιστον 4 σχολεία από την Ριζάρη ως την Αγία Βαρβάρα) αποτελούν κρίσιμα ζητήματα που προκύπτουν από την μεταφορά του Καζίνο Πάρνηθας στην πόλη μας. Αυτήν την φορά, οφείλουμε να πάμε ένα βήμα παραπέρα. Είναι εμφανές ότι η νομοθετική «εξυπηρέτηση» θωράκισε την μεταφορά του Καζίνο, και για αυτό το ΣτΕ, μετά την θετική εισήγηση του Υπουργείου Ενέργειας για την Χωρική μελέτη, χωρική μελέτη, ενέκρινε, ήδη, το Προεδρικό Διάταγμα με το πολεοδομικο-ρυμοτομικό σχέδιο για την μετεγκατάσταση του καζίνο απέναντι από το Συνοικισμό του Χαλανδρίου.. Αυτό σημαίνει ότι οι κάτοικοι του Χαλανδρίου μαζί με τους Μαρουσιώτες και τους κατοίκους της ευρύτερης περιοχής πρέπει να συντονίσουμε τη δράση μας ώστε να εκφραστεί η καθολική αντίθεση απέναντι στη &quot;κάθοδο&quot; του Καζίνο της Πάρνηθας. Με ενότητα και αγώνα μπορούμε να βάλουμε φρένο στα σχέδια των &quot;επενδυτών&quot; και της κυβέρνησης! Στηρίζουμε το κάλεσμα της Συντονιστικής Επιτροπής Αγώνα κατά της μετεγκατάστασης του καζίνο Πάρνηθας (με συμμετοχή φορέων και συλλόγων από Μαρούσι, Χαλάνδρι, Φιλοθέη) ΟΛΟΙ ΚΑΙ ΟΛΕΣ ΣΤΗΝ ΣΥΓΚΕΝΤΡΩΣΗ, ΣΑΒΒΑΤΟ 11/2, 11πμ, ΣΤΑΘΜΟΣ ΗΣΑΠ ΜΑΡΟΥΣΙ (πλατεία Ευτέρπης)  
