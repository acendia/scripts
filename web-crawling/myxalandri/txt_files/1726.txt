Title:
Απόπειρα δολιοφθοράς κατά την εξεταστική διαδικασία για τη χορήγηση αδειών οδήγησης στην ΠΕ Βορείου Τομέα Αθην
Description:
Το πρωί της Τετάρτης (16/3) στην Περιφερειακή Ενότητα του Βορείου Τομέα Αθηνών κατά τη διάρκεια εξέτασης υποψηφίων οδηγών εντοπίστηκαν δυο υποψήφιοι να φέρουν εξοπλισμό, που πιθανότατα λειτουργούσε για την παροχή βοήθειας στους εξεταζομένους. Αμέσως κλήθηκε το αρμόδιο Τμήμα Ασφαλείας της περιοχής και μετά από σχετική έρευνα κατασχέθηκαν ένα ακουστικό τύπου ψείρα, ένα πουκάμισο που είχε ενσωματωμένο αυτοσχέδιο ηλεκτρονικό μηχανισμό και προσαρμοσμένη κάμερα στο ένα κουμπί του, καθώς και μια ηλεκτρονική συσκευή με ενσωματωμένη κάρτα SIM. Για το συμβάν ενημερώθηκε άμεσα ο περιφερειάρχης Αττικής, Γιώργος Πατούλης, από την αντιπεριφερειάρχη Βορείου Τομέα Αθηνών Λουκία Κεφαλογιάννη, ενώ η υπόθεση θα αποσταλεί στον Εισαγγελέα. Η αντιπεριφέρειαρχης Βορείου Τομέα, Λουκία Κεφαλογιάννη πρόσθεσε: «Η οδική ασφάλεια αποτελεί για τη Διοίκησή μας βασική προτεραιότητα. Με γεγονότα τα οποία θέτουν σε κίνδυνο την ασφάλεια των πολιτών είμαστε αμείλικτοι, πολύ περισσότερα με συμβάντα ύψιστης σημασίας τα οποία σχετίζονται με την οδική ασφάλεια. Είμαστε αποφασισμένοι να πατάξουμε κάθε τέτοιου είδους περιστατικό που θα υπονομεύσει την προσπάθειά μας και το έργο μας που στόχο έχει την αποτελεσματική μείωση των τροχαίων ατυχημάτων και τη βελτίωση της ποιότητας ζωής των πολιτών της Αττικής».
