Title:
Δήμος Χαλανδρίου: «Απαράδεκτη παρέμβαση της Αστυνομίας σε εκδήλωσή μας στο πάρκο του Συνοικισμού»
Description:
Απαράδεκτη χαρακτηρίζει ο Δήμος Χαλανδρίου την παρέμβαση της Αστυνομίας σε εκδήλωση του Δήμου στο πάρκο του Συνοικισμού, στο πλαίσιο δράσεων του προγράμματος Cultural Hidrant για την Παγκόσμια Ημέρα Περιβάλλοντος. Αναλυτικά η ανακοίνωση:  Με μια πρωτοφανή, απαράδεκτη, όσο και αδικαιολόγητη παρέμβαση, η Αστυνομία διέκοψε το βράδυ της Κυριακής, 5 Ιουνίου 2022, πριν από την έναρξη της ώρας κοινής ησυχίας, μουσική εκδήλωση του Δήμου Χαλανδρίου, που ήταν σε εξέλιξη στο πάρκο του Συνοικισμού, στο πλαίσιο των ολοήμερων δράσεων του ευρωπαϊκού προγράμματος Cultural Hidrant για την Παγκόσμια Ημέρα Περιβάλλοντος. Μετά από επανειλημμένες «επισκέψεις» καθ’ όλη τη διάρκεια της εκδήλωσης, κατά τις 10.30 μ.μ., οι άνδρες της Αστυνομίας αποφάσισαν να την διακόψουν, λόγω «όχλησης» από τη μουσική. Η απρόκλητη αυτή παρέμβαση προκαλεί τεράστια έκπληξη, δεδομένου ότι ήδη ο Δήμος Χαλανδρίου είχε συστήσει στην ορχήστρα να μειώσει την ένταση της μουσικής, αναγνωρίζοντας ότι μεταξύ των περιοίκων μπορεί να υπήρχαν και μαθητές/τριες που ετοιμάζονταν για τις εξετάσεις. Επίσης, για τον ίδιο ακριβώς λόγο, είχε προβλεφθεί, από τη στιγμή που καταρτίστηκε το πρόγραμμα της εκδήλωσης, ότι αυτή θα τερματιζόταν στις 11.00 μ.μ., που αρχίζει η ώρα κοινής ησυχίας. Απορίας άξιο, λοιπόν, πώς μια εκδήλωση διακόπτεται με τέτοιο τρόπο και μάλιστα εκτός ωραρίου κοινής ησυχίας. Αξιοσημείωτη, επίσης, είναι και η απάντηση που έλαβαν οι αντιδήμαρχοι από τα όργανα της τάξης, όταν επισήμαναν ότι δεν ήταν ακόμα ώρα κοινής ησυχίας: «Εσείς από που ξέρετε τους νόμους»! Όταν δε έγινε κατανοητό ότι αυτό δεν συνιστά επιχείρημα, οι αστυνομικοί ζήτησαν να μάθουν τι είδους γιορτή ήταν αυτή... λες και ήταν δύσκολο να καταλάβεις, όταν βλέπεις δεκάδες ανθρώπους όλων των ηλικιών να χορεύουν νησιώτικα σε έναν κοινόχρηστο χώρο, σε μια εκδήλωση που είχε προαναγγελθεί με κάθε τρόπο, από τον Δήμο, από τα τοπικά ΜΜΕ, αλλά και από το πρώτο κανάλι (ΕΡΤ1) της Δημόσιας Τηλεόρασης. Όλα αυτά διαδραματίζονταν, ενώ περίοικοι από τα μπαλκόνια φώναζαν στην Αστυνομία να φύγει, γιατί κανείς δεν ενοχλείται. Οι συμπεριφορές αυτές, ειδικά από την Αστυνομία, εισάγουν μία νέα ποιότητα στον τρόπο που κάποιοι αντιλαμβάνονται τον Δήμο και τον δημόσιο χώρο. Την ίδια στιγμή που ποτέ, στο Χαλάνδρι τουλάχιστον, η Αστυνομία δεν επεμβαίνει για να σταματήσει π.χ. εκδηλώσεις γάμων ή γιορτών των ΡΟΜΑ που παρατείνονται μέχρι το ξημέρωμα, παρά τις διαμαρτυρίες του Δήμου αλλά και περιοίκων. Την ίδια στιγμή, που δεν παρεμβαίνει σε καταστήματα υγειονομικού ενδιαφέροντος που οχλούν κατά παράβαση, όχι κάποιου ηχόμετρου, αλλά της κοινής λογικής. Ως εκ τούτου, το γεγονός ότι βρίσκει τρόπο και χρόνο να το κάνει σε μία εκδήλωση του Δήμου Χαλανδρίου, με παραδοσιακή μουσική και τραγούδια, σε ένα δημόσιο χώρο, με την παρουσία 500 ατόμων, προκαλεί αν μη τι άλλο πολλά ερωτήματα. Πόσο πρέπει να γυρίσει κάποιος πίσω στον χρόνο, σε άλλες δεκαετίες, όταν για να μπορέσεις να κάνεις μία δημόσια γιορτή σε μια γειτονιά της πόλης έπρεπε να έχεις πάρει άδεια από την Αστυνομία, το φρουραρχείο κλπ.; Σε όλους αυτούς πάντως που μπορεί να ενοχλούνται από την ύπαρξη και τη δράση ενός προγράμματος, όπως το Cultural Hidrant, που επιχειρεί να παράξει έργο, αφιερώνουμε τη φράση που φέρεται να είναι ρήση του Μαχάτμα Γκάντι: «Πρώτα σε αγνοούν, μετά σε λοιδορούν, μετά σε πολεμούν και μετά νικάς». Σημειώνουμε για την ιστορία ότι, την ίδια μέρα, την Κυριακή 5 Ιουνίου, Παγκόσμια Ημέρα Περιβάλλοντος, στο πλαίσιο του προγράμματος Cultural Hidrant, υλοποιήθηκαν από τον Δήμο Χαλανδρίου, μαζί με φορείς της πόλης, σειρά εκδηλώσεων: Περίπατος στη Ρεματιά, καθαρισμός στις όχθες της και πότισμα στον αναδασωτέο χώρο στην Φραγκοκλησιάς, σε συνεργασία με τον Σύλλογο Προστασίας της Ρεματιάς και τους Πεζοπόρους Χαλανδρίου. Ιστορικός περίπατος στον παλιό και το νέο Συνοικισμό, από την Ομάδα Προφορικής Ιστορίας. Επίσκεψη στην δεξαμενή καθίζησης του Αδριάνειου Υδραγωγείου, στην οδό Ελ Αλαμέιν, που οργανώθηκε από την ΕΥΔΑΠ. Παραδοσιακό γλέντι στο πάρκο του Συνοικισμού, που οργανώθηκε από το Εθνομουσικολογικό Ίδρυμα Ζήση, αυτό και το οποίο διακόπηκε με την απαράδεκτη παρέμβαση της Αστυνομίας. Υ.Γ: Την ίδια μέρα, Κυριακή 5 Ιουνίου, στην περιοχή «Πάτημα ΙΙ» υπήρχε γλέντι μέχρι τις πρωινές ώρες που... τίναξε στον αέρα τη συνοικία. Εκεί, να υποθέσουμε ότι δεν ...φτάνουν οι αρμοδιότητες της Αστυνομίας...  
