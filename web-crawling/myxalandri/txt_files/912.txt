Title:
“Αγαπάμε το Χαλάνδρι”: «Το προσωρινό λουκέτο στο κεντρικό ΚΑΠΗ Χαλανδρίου γεννά σοβαρά ερωτήματα για τη δημοτι
Description:
Tην ακόλουθη ανακοίνωση εξέδωσε η δημοτική παράταξη “Αγαπάμε το Χαλάνδρι”, αναφορικά με το &quot;λουκέτο&quot; στο κεντρικό ΚΑΠΗ Χαλανδρίου:  «Από την Δευτέρα 13 Μαρτίου αναστέλλεται προσωρινά η λειτουργία του κεντρικού ΚΑΠΗ Χαλανδρίου λόγω συντήρησης του κτιρίου...» Τόσο απλά, χωρίς να ενημερώσει κανέναν, αγνοώντας ουσιαστικά το δημοτικό συμβούλιο, μέσα σε 17 μόλις λέξεις, ο κ. Ρούσσος ανακοίνωσε το προσωρινό (;) «λουκέτο» στο κεντρικό ΚΑΠΗ Χαλανδρίου. Συμπλήρωσε βέβαια προς τα μέλη του συγκεκριμένου ΚΑΠΗ, ότι θα μπορούν να εξυπηρετούνται από τα άλλα δύο ΚΑΠΗ του δήμου (Τούφα, Κάτω Χαλάνδρι). Αν μπορούν να εξυπηρετηθούν ουδόλως φαίνεται να τον απασχολεί. Αυτός το πρότεινε... Το «προσωρινό» όμως «λουκέτο» στο κεντρικό ΚΑΠΗ Χαλανδρίου γεννά σοβαρά ερωτήματα για τη δημοτική αρχή, αφού αποδεικνύει βασικές ελλείψεις: 1) Στην αντιμετώπιση των ανθρώπων, που αποτελούν τους υπερήφανους μαχητές της ζωής. 2) Στον σχεδιασμό κοινωνικής πολιτικής, ο οποίος δεν έχει στόχο τη λύση των πραγματικών προβλημάτων δημοτών του Χαλανδρίου αλλά μόνο την επικοινωνία. Μοντέλο-Ρούσσου, δηλαδή. Τα ερωτήματα, λοιπόν, που προκαλούνται και για τα οποία η παράταξη «Αγαπάμε το Χαλάνδρι» ζητά απαντήσεις από τη δημοτική αρχή είναι τα εξής: α) Γιατί δεν ενημερώθηκε το δημοτικό συμβούλιο για το «προσωρινό» κλείσιμο του κεντρικού ΚΑΠΗ Χαλανδρίου; β) Υπήρχε κίνδυνος για τα μέλη του ΚΑΠΗ λόγω επικινδυνότητας του κτιρίου; γ) Πόσο καιρό θα διαρκέσουν οι «εργασίες συντήρησης» άρα και το «λουκέτο»; δ) Τι συμβαίνει εδώ και 6 χρόνια και δεν έχει προχωρήσει η ανακαίνιση της οικίας Σαχάλα (επί της Βασιλείου Βουλγαροκτόνου), ώστε να λειτουργήσει ως ΚΑΠΗ, ενώ θα μπορούσε να αποτελέσει και «αντιστάθμισμα» για το τωρινό κλείσιμο του κεντρικού ΚΑΠΗ στο Χαλάνδρι; Ποια η τωρινή κατάσταση του κληροδοτήματος Σαχάλα; Θυμίζουμε, ότι η σχετική προγραμματική σύμβαση για την «Ανακαίνιση κληροδοτήματος Σαχαλά για αλλαγή χρήσης σε ΚΑΠΗ και προσθήκη ανελκυστήρα» έχει υπογραφεί από το 2017 με προϋπολογισμό 744 χιλιάδες ευρώ με ΦΠΑ. Θα χρηματοδοτούνταν από ίδιους πόρους της Περιφέρειας Αττικής και είχε περιέλθει στον δήμο το 2010 επί δημαρχίας Γρηγόρη Ζαφειρόπουλου, με την προϋπόθεση, ότι θα λειτουργήσει ως κέντρο κοινωφελούς χαρακτήρα. Η παράταξη «Αγαπάμε το Χαλάνδρι» πιστή στη διακήρυξη της, ότι θέλει μία πόλη αντάξια των δημοτών της δεσμεύεται, ότι θα προχωρήσει σε πραγματικό και όχι επικοινωνιακό έργο, που θα τιμά τους ανθρώπους της τρίτης ηλικίας ως «υπερήφανους μαχητές της ζωής» και όχι ως «απόμαχους», που τους θεωρεί ο κ. Ρούσσος.  
