Title:
3 συλλήψεις για διακίνηση ηρωίνης, μεθαδόνης και κάνναβης στα βόρεια προάστια
Description:
Συνελήφθησαν στο πλαίσιο της αυτόφωρης διαδικασίας, απογευματινές ώρες της 16ης Μαρτίου 2022 στα Μελίσσια Αττικής, από αστυνομικούς της Υποδιεύθυνσης Δίωξης Ναρκωτικών της Διεύθυνσης Ασφάλειας Αττικής, τρεις (3) ημεδαποί, για παράβαση της Νομοθεσίας περί εξαρτησιογόνων ουσιών. Στο πλαίσιο δράσεων της ανωτέρω Υπηρεσίας, για τη σύλληψη εμπόρων - διακινητών ναρκωτικών και κατόπιν διερεύνησης πληροφοριών αναφορικά με τη δράση των ανωτέρω στην προμήθεια, αποθήκευση, νόθευση και περαιτέρω διακίνηση ποσοτήτων ηρωίνης, υγρής μεθαδόνης και ακατέργαστης κάνναβης, στην ευρύτερη περιοχή των βορείων προαστίων, εντοπίστηκαν οι κατηγορούμενοι και πιστοποιήθηκε η εγκληματική τους δράση. Κατόπιν των ανωτέρω, μετά από έρευνα που πραγματοποιήθηκε σε οικία, που χρησιμοποιούσαν και ως χώρο εξοπλισμένου εργαστηρίου νόθευσης και επανατυποποίησης ναρκωτικών ουσιών, κατελήφθησαν να κατέχουν από κοινού, με σκοπό την περαιτέρω διακίνηση, ποσότητες ηρωίνης, υγρής μεθαδόνης και κάνναβης. Συνολικά βρέθηκαν και κατασχέθηκαν: 613,6 γραμμάρια ηρωίνης 962 γραμμάρια υγρής μεθαδόνης 3,3 γραμμ. ακατέργαστης κάνναβης πιστόλι με γεμιστήρα με 5 φυσίγγια 24 φυσίγγια 2 ηλεκτρονικές ζυγαριές ακριβείας σκόνη άγνωστης χημικής σύστασης κατάλληλη για νόθευση ηρωίνης βάρους 270 γραμμαρίων το χρηματικό ποσό των 340 ευρώ 3 κινητά τηλέφωνα εξοπλισμός εργαστηρίου νόθευσης και επανατυποποίησης ναρκωτικών ουσιών Οι συλληφθέντες οδηγήθηκαν στον Εισαγγελέα Πλημμελειοδικών Αθηνών.
