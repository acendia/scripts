Title:
“Χαλάνδρι σε Δράση”: Οι επιπτώσεις της “Ελπίδας” ας αποτελέσουν μια νέα ευκαιρία για τη θωράκιση του Δήμου
Description:
Ανακοίνωση της δημοτικής παράταξης «Χαλάνδρι σε Δράση» με επικεφαλής την κ. Κρίστη Αγαπητού, αναφορικά με τη συζήτηση για την κακοκαιρία “Ελπίδα” στο Δημοτικό Συμβούλιο της Τετάρτης 9/2/2022:   Ο Δήμαρχος προσπαθεί να κρύψει τις ευθύνες του μέσα από μπαχαλοποίηση του Δημοτικού Συμβουλίου Κατά το χθεσινό Δημοτικό Συμβούλιο γίναμε μάρτυρες μιας μεθοδευμένης και προκλητικά σχεδιασμένης απαξίωσης της σημαντικότερης συζήτησης των τελευταίων εβδομάδων, που αφορούσε την κακοκαιρία &quot;Ελπίδα&quot; και τα προβλήματα που δημιούργησε στην πόλη. Απαράδεκτη η στάση του Δημάρχου και της σημερινής Διοίκησης που δήλωσε ότι όλα είχαν σχεδιαστεί και λειτούργησαν σωστά, ρίχνοντας ευθύνες στους δημότες που δεν είχαν μετακινήσει τα αυτοκίνητά τους και δεν είχαν φροντίσει για τα δένδρα εντός των κατοικιών τους. Η πραγματικότητα όμως είναι ότι η χιονοκαταιγίδα «Ελπίς» κτύπησε «χωρίς Αντίσταση τους Πολίτες του Χαλανδρίου». Και όταν ήρθε η ώρα του δημόσιου απολογισμού ενώπιον των πολιτών και, πρωτίστως, ενός εποικοδομητικού διαλόγου προκειμένου η πόλη μας να μην βρεθεί ξανά ανοχύρωτη, η δημοτική αρχή πανικόβλητη επέλεξε η σχετική συζήτηση στο Δημοτικό Συμβούλιο να διεξαχθεί τις μεταμεσονύκτιες ώρες (!) σε μια απέλπιδα προσπάθεια να κρύψει την ανεπάρκεια και την ανικανότητά της. Προσήλθαμε με απολογισμό, προτάσεις και διάθεση να συμβάλλουμε σε μια δημιουργική αναζήτηση λύσεων προκειμένου να αντιμετωπιστούν καλύτερα τέτοια θέματα στο μέλλον. Δυστυχώς μετά από πολύωρη εσκεμμένη καθυστέρηση, μετά από απεραντολογίες και ειρωνείες Δημάρχου και Αντιδημάρχων φτάσαμε περίπου στις 11.30μμ, με την ανοχή του Προέδρου να τοποθετηθούμε, σημειωτέων η συνεδρίαση ξεκίνησε στις 6μμ. Ζητήσαμε τη διακοπή της συνεδρίασης και να συνεχιστεί την επόμενη ημέρα προκειμένου να εκφραστούν όλες οι απόψεις και να διατυπωθούν προτάσεις, ώστε να υπάρχει νόημα και ουσία στη συζήτηση. Η Διοίκηση εμφανώς ταραγμένη προσέφυγε στη «μπαχαλοποίηση» της συνεδρίασης του Δημοτικού Συμβουλίου με αρνητικό πρωταγωνιστή αντιδήμαρχο που ξέφυγε από κάθε θεσμικό και ηθικό όριο. Φαίνεται πως μαζί με τα χιόνια «θάφτηκαν» ή λησμονήθηκαν και οι έννοιες δημοκρατία - ευαισθησία - αλληλεγγύη. Όμως, τα «άρρητα ρήματα», δηλαδή τα λόγια που κατά τη δημοτική αρχή «δεν μπορούν, ούτε επιτρέπεται να ειπωθούν», δυστυχώς για αυτήν θα ειπωθούν. Άλλωστε, όπως εύστοχα έχει πει και ο Αβραάμ Λίνκολν: «Μπορείς να τους ξεγελάς όλους για λίγο καιρό, λίγους όλο τον καιρό, αλλά όχι όλους όλο τον καιρό». Ως παράταξη ευθύνης, επρόκειτο να καταθέσουμε προτάσεις μέσω της επικεφαλής κας Κρίστη Αγαπητού, αλλά καταθέτουμε δημόσια, τις οποίες ευελπιστούμε αυτή τη φορά να αφουγκραστεί, να συζητήσει και να υιοθετήσει η σημερινή διοίκηση. Προτείνουμε, έστω και τώρα, με συνέργειες, συνθέσεις και συνεργασίες να σχεδιάσουμε από το μηδέν την πολιτική προστασία της πόλης μας. ΟΛΟΙ ΜΑΖΙ , αιρετοί και υπηρεσιακοί. Και ταυτόχρονα να διεκδικήσουμε δυναμικά από την κεντρική κυβέρνηση να άρει ΕΔΩ και ΤΩΡΑ όλα τα χρόνια θεσμικά ελλείμματα της αυτοδιοίκησης που, δυστυχώς, σε κάθε χιονιά, πλημμύρα και πυρκαγιά όλοι διαπιστώνουμε. Για να έχουμε, επιτέλους, ΕΛΠΙΔΑ την επόμενη φορά που μια κακοκαιρία θα ξανακτυπήσει την πόλη μας.. Ακολουθούν οι προτάσεις μας όπως θα θέλαμε να παρουσιάσουμε στο Δημοτικό Συμβούλιο: Ενεργοποίηση μνημονίου συνεργασίας με ιδιωτικούς φορείς. Σύγκληση έκτακτου Συντονιστικού Τοπικού Οργάνου (ΣΤΟ). Ξανά, πρόσκληση εκδήλωσης ενδιαφέροντος για την κατάρτιση μητρώου εργοληπτών. Η τελευταία πρόσκληση είχε δημοσιευθεί στις29/10/21 (σύμφωνα με την απόφαση 635/2021 της οικονομικής επιτροπής). Υπήρξε ενδιαφέρον; Αν όχι, μήπως χρειάζεται κάποια αλλαγή η πρόσκληση που ξανά δημοσιεύθηκε στις 13/01/22/ Υπήρξε μέχρι σήμερα κάποιο ενδιαφέρον; Προγραμματική σύμβαση μεταξύ Δήμων για χρήση μηχανημάτων. Απευθείας προμήθεια του Δήμου μεγάλης ποσότητας αλατιού και έγκαιρη διανομή στους εθελοντές και καταστηματάρχες. Σύσταση ομάδας που θα κάνει καταμέτρηση των δέντρων που είναι επικίνδυνα. Σχεδιασμό σε συνεργασία με το ανθρώπινο δυναμικό του Δήμου. Συνεργασία με όλες τις δημοτικές παρατάξεις για την αντιμετώπιση των ακραίων φαινομένων. Να ξεκινήσουμε από τώρα το θέμα με τα δίκτυα της ΔEH…να δούμε πώς λειτουργούν κάποιοι δήμοι στην Ελλάδα και στο εξωτερικό…να προβληματιστούμε….γιατί να μην το ανοίξουμε αυτό το θέμα; Εργολαβίες ασφαλτόστρωσης των κεντρικών οδών με προδιαγραφές αντιολισθηρών ασφαλτομιγμάτων και όχι κοινής ασφάλτου. Προμήθεια εξαρτημάτων για τα μικρά οχήματα του δήμου που θα χρησιμοποιούνται ανάλογα σε μέρες χιονόπτωσης αλλά και άλλων καιρικών φαινομένων. Οργάνωση και κινητοποίηση εθελοντών ανά γειτονιά με το συντονισμό των ειδικών της υπηρεσίας του Δήμου. Ενημερωτικές ημερίδες για ενημέρωση των δημοτών για τα δικαιώματα τους αλλά και τις υποχρεώσεις τους (π.χ. πεζοδρόμια, να ελέγχουν τα δέντρα τους που είναι μέσα στις ιδιοκτησίες τους). Εκπαίδευση και ενημέρωση σε όλα τα επίπεδα σε σχολεία, ειδικές ομάδες πληθυσμού και γενικό πληθυσμό. Κατάρτιση, επανεκπαίδευση των στελεχών τοπικής αυτοδιοίκησης, αιρετών και μελών εθελοντικών οργανώσεων με πιστοποιημένες διαδικασίες. Οι επιπτώσεις που προκάλεσε η «Ελπίδα» ας αποτελέσουν μια νέα ευκαιρία για τη θωράκιση του Δήμου μας από κινδύνους και κρίσεις.  
