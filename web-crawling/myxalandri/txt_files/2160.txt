Title:
Ξεφάντωσαν μικροί και μεγάλοι στην αποκριάτικη γιορτή στο Χαλάνδρι
Description:
Ένα αξέχαστο αποκριάτικο ξεφάντωμα έζησαν όσοι βρέθηκαν το Σάββατο στο Χαλάνδρι. Ακολουθεί η ανακοίνωση του Δήμου Χαλανδρίου:&amp;nbsp; Μια μεγάλη ολοήμερη αποκριάτικη γιορτή στην κεντρική πλατεία έγινε το Σάββατο 2 Μαρτίου. Μικροί και μεγάλοι ξεφάντωσαν με χορούς, τραγούδια, φαγητό, κρασί αλλά και πολλά αποκριάτικα δρώμενα για όλους. Η γιορτή ξεκίνησε από νωρίς και η πλατεία γέμισε μικρές πριγκίπισσες, πειρατές, βρικόλακες και ευφάνταστες στολές και μάσκες. Τα παιδιά διασκέδασαν στα δύο φουσκωτά τραμπολίνα, έπαιξαν bowling και κρίκους, ψάρεψαν στη λιμνούλα, έφτιαξαν έναν πολύχρωμο Αρλεκίνο, καθώς επίσης και χειροποίητες αποκριάτικες μάσκες, πινιάτες και γλυκά στο εργαστήρι ζαχαροπλαστικής. Μικροί και μεγάλοι καρναβαλιστές στις 12:00 το πρωί απόλαυσαν τη Φιλαρμονική Ορχήστρα του Δήμου. Στις 7 μ.μ. ξεκίνησε το γλέντι από το Λύκειο Ελληνίδων με αποκριάτικα έθιμα και χορούς της Νάουσας, της Μακρυνίτσας και της περιοχής του Γιδά Ημαθίας. Το Ίδρυμα Π. Ζήση σε μια αναπαράσταση του δρώμενου της «λαμπαδηφορίας», ένα νεότερο έθιμο της Νάξου. Στη συνέχεια η Ένωση Ηπειρωτών παρουσίασε σκωπτικά τραγούδια και χορούς της Ηπείρου. Μετά τις 8 μ.μ. ανέβηκαν στην σκηνή ο γνωστός βιολιστής Νίκος Οικονομίδης και η τραγουδίστρια Κυριακή Σπανού, που διασκέδασαν τους χιλιάδες καρναβαλιστές μέχρι τις πρώτες πρωινές ώρες. Με χαρά μίλησε πριν την έναρξη ο κ. Οικονομίδης: «Με καταγωγή από την Σχοινούσα και με αγάπη -πάππου προς πάππου- για το βιολί, τον βασιλιά των οργάνων, αλλά και για την παράδοση και την νησιώτικη μουσική, ξεκίνησα και έφτασα να συνεργάζομαι με πάρα πολλούς καλλιτέχνες όπως οι αείμνηστες Δώρα Στράτου και Δόμνα Σαμίου, ο Χρόνης Αηδονίδης, ο Γιώργος Νταλάρας, η Χάρις Αλεξίου κ.α. Παρά τις κλασσικές σπουδές που έκανα πάνω στο βιολί, τα τελευταία χρόνια έχω αφιερωθεί στην νησιώτικη παραδοσιακή μουσική». Ακόμα τόνισε πως: «Στα πολιτιστικά δρώμενα του Χαλανδρίου συμμετέχω περίπου δύο χρόνια τώρα με τη γιορτή του Συλλόγου Μικρασιατών Χαλανδρίου και έχω συναντήσει πολύ σπουδαίους ανθρώπου, όπως ο πρόεδρος του Συλλόγου, Νίκος Καραμπουρνιώτης, ο Δήμαρχος Σίμος Ρούσσος, ο Αντιδήμαρχος Πολιτισμού Σέργιος Γκάκας και έχω βρει μια τεράστια αγκαλιά από ανθρώπους με ευαισθησία στα πολιτιστικά και στην παράδοση για αυτό και είμαι πολύ χαρούμενος που είμαι πάλι κοντά σας». Τέλος, ο κ. Οικονομίδης έκανε μια παρομοίωση για την παραδοσιακή μουσική και την αξία της λέγοντας: «Η παράδοση είναι κάτι πάρα πολύ ζωντανό και εμείς με γνώση και αυτοθυσία πρέπει να τη κρατάμε ζωντανή γιατί είναι ολόκληρος πολιτισμός που έρχεται από την Αρχαία Ελλάδα και φτάνει μέχρι το σήμερα. Είναι σαν τον αέρα που κανείς δεν του λέει «ευχαριστώ αλλά αν μας κλείσουν την μύτη… Το ίδιο ισχύει και για τη μουσική παράδοση που δεν πρέπει να αφήσουμε να χαθεί». Το αποκριάτικο ξεφάντωμα δεν θα μπορούσε να γίνει χωρίς το άφθονο κρασί και τα σουβλάκια δωρεά του δήμου Χαλανδρίου τα οποία έψησαν οι Πρόσκοποι Χαλανδρίου και μοίρασαν στον κόσμο. &amp;nbsp;
