Title:
Ο Δήμος Χαλανδρίου αγκαλιάζει τα αδέσποτα της πόλης
Description:
Παγκόσμια Ημέρα Αδέσποτων Ζώων η 4η Απριλίου ∙ Ημέρα ευαισθητοποίησης των συμπολιτών μας ∙ Ημέρα υπόμνησης ότι ο τρόπος συμπεριφοράς μας απέναντι στα ζώα είναι το μέτρο της ανθρωπιάς και του πολιτισμού μας. Ο Δήμος Χαλανδρίου αγκαλιάζει τα αδέσποτα της πόλης, υλοποιώντας από το 2014 πρόγραμμα προστασίας και περίθαλψης αδέσποτων σε συνεργασία με τον Σύλλογο «Φίλοι των Ζώων Χαλανδρίου», όπως προβλέπεται από τις κείμενες διατάξεις. Το πρόγραμμα προβλέπει τη στείρωση, τον εμβολιασμό και την περίθαλψη των ζώων και παράλληλα λαμβάνει μέριμνα για τη σωστή και πλήρη διατροφή τους. Το ποσό που διατίθεται πλέον για την περίθαλψη των ζώων (στειρώσεις, εμβολιασμοί, ατυχήματα, χειρουργεία, θεραπείες) και την αγορά ζωοτροφών ξεπερνά πλέον τις 120.000 ευρώ. Εξ αυτών, το ποσό των 30.000 ευρώ διατίθεται για την αγορά ζωοτροφών. Σημειώνεται ότι το 2014 το αντίστοιχο ποσό για την περίθαλψη των αδέσποτων της πόλης δεν ξεπερνούσε τις 40.000 ευρώ. Χαρακτηριστικό των αναγκών που προκύπτουν για έναν μεγάλο Δήμο, όπως το Χαλάνδρι, είναι ότι, στο πλαίσιο του παραπάνω προγράμματος, την προηγούμενη χρονιά αντιμετωπίστηκαν στο Νοσοκομείο Ζώων Αθηνών 513 περιστατικά (νέες και παλιές νοσηλείες), εκ των οποίων τα 229 αφορούσαν σε στειρώσεις. Παράλληλα, ο Δήμος Χαλανδρίου «γιορτάζει» την Παγκόσμια Ημέρα Αδέσποτων με τη διοργάνωση της πρώτης εκδήλωσης δυναμικού βαδίσματος με ζώα συντροφιάς, με τίτλο «Κυνηγώντας την ουρά μας», την Κυριακή 17 Απριλίου 2022, στη Ρεματιά Χαλανδρίου.   
