Title:
“Χαλάνδρι Ορίζοντας 2023”: Δημιουργία μιας νέας διαφορετικής φιλοσοφίας και πρότασης διοίκησης του Δήμου
Description:
Ανακοίνωση της δημοτικής παράταξης “Χαλάνδρι Ορίζοντας 2023” σχετικά με την εκδήλωση απολογισμού που πραγματοποίησε:  Πραγματοποιήθηκε με μεγάλη επιτυχία και παρουσία πλήθους συμπολιτών μας η εκδήλωση της παράταξής μας “Χαλάνδρι Ορίζοντας 2023: 3 έτη παρεμβάσεων ουσίας και μια νέα πρόταση διοίκησης για ένα καλύτερο Χαλάνδρι”. Ευχαριστούμε θερμά για την παρουσία όλα τα μέλη και εθελοντές της δημοτικής παράταξής μας, συμπολίτες, φίλους και όλους τους εκλεγμένους εκπροσώπους στη βουλή, περιφέρεια, δήμους και σωματεία ή συλλόγους. Στην εκδήλωση, ο Μάνος Κρανίδης, Δημοτικός Σύμβουλος και Υποψήφιος Δήμαρχος, μαζί με τους Δημοτικούς Συμβούλους Γιώργο Θέο και Γιάννη Αντωνιάδη, μέλη διαφόρων επιτροπών του Δήμου και ειδικά της Οικονομικής και Επιτροπής Ποιότητας Ζωής αντίστοιχα, παρουσίασαν εμπεριστατωμένα τα πεπραγμένα της παράταξής μας στα 3 έτη παρουσία μας στο Δημοτικό Συμβούλιο. Ήταν μια επιβεβλημένη κίνηση για τους χιλιάδες συμπολίτες μας που μας εμπιστεύθηκαν το 2019 και μας έδωσαν την εντολή να τους εκπροσωπήσουμε στο Δημοτικό Συμβούλιο. Για το Χαλάνδρι απαιτείται κάτι πολύ καλύτερο, μετά από μια περίοδο 8 ετών της δημοτικής θητείας της διοίκησης Ρούσσου. Το 2022 είναι ένα έτος με μια πρωτόγνωρη και πολυεπίπεδη κοινωνική και οικονομική κρίση. Για αυτό σήμερα είναι αναγκαία η δημιουργική και αποτελεσματική παρέμβαση για τα σημαντικά δημοτικά ζητήματα.  Η δημοτική μας ομάδα και ευρύτερα το διευρυμένο ρεύμα πολιτών του ΧΑΛΑΝΔΡΙ ΟΡΙΖΟΝΤΑΣ 2023, ως σημαντική παράταξη της αντιπολίτευσης, συμμετέχει ενεργά, σταθερά και ουσιαστικά στα σημαντικά δημοτικά θέματα με ρεαλισμό, ορθή ανάλυση και σκοπό τη σημαντική βελτίωση της ποιότητας ζωής στο Χαλάνδρι. Επί 3 έτη δυναμικά και σταθερά παρόντες: Στα καθημερινά ζητήματα και κοινωνικές δράσεις στην πραγματική κοινωνία του Χαλανδρίου, δίπλα στους συμπολίτες μας. Στα θεσμικά όργανα, στο Δημοτικό συμβούλιο, επιτροπές ή ομάδες εργασίας του Δήμου, με υπεύθυνη κριτική και στήριξη των ωφέλιμων δράσεων για τους συμπολίτες και τον Δήμο μας. Τα προηγούμενα 3 έτη παρακαταθήκη μας είναι οι ουσιαστικές παρεμβάσεις και προτάσεις μας για διάφορα ζητήματα, όπως ενδεικτικά τα κάτωθι: Στην Οικονομική Επιτροπή του Δήμου για την πλήρη αποτύπωση κατανομής των δαπανών του Δήμου με πολλαπλές παρεμβάσεις για την ορθή και αποτελεσματική διαχείριση των κονδυλίων. Με την κάθετη αντίθεση μας στην αύξηση των δημοτικών τελών από το 2022. Κάθε ευρώ είναι σημαντικό για εμάς. Στη Επιτροπή Ποιότητας Ζωής για την ανάδειξη και σωστή αντιμετώπιση σχετικά με τα κρίσιμα πολεοδομικά, ιδιοκτησιακά θέματα και ζητήματα περιβάλλοντος. Στον κανονισμό αθλητικών προγραμμάτων με ειδικές προτάσεις στήριξης για τις ευάλωτες κοινωνικές ομάδες, προτάσεις που εν μέρει έγιναν αποδεκτές από τη διοίκηση του Δήμου. Για μια δίκαιη φιλοσοφία αντιμετώπισης της παράτυπης διαφήμισης, πρόταση που τελικά έγινε αποδεκτή από τη διοίκηση και το Δημοτικό Συμβούλιο του Δήμου. Για την επιτάχυνση της δημιουργίας νέας υπηρεσίας δόμησης που ακόμη δεν υφίσταται ολοκληρωμένη και λειτουργική. Για την ορθή παρουσίαση του προϋπολογισμού και του τεχνικού προγράμματος με ρεαλιστικούς στόχους. Για τα κρίσιμα ζητήματα υγείας (πχ κορονοϊού) και στήριξης των τοπικών εμπόρων και επιχειρήσεων. Για την ουσιαστική ενίσχυση και αναβάθμιση των σχολικών υποδομών όλων των βαθμίδων. Για τα πολλά θέματα υποδομών και την ενίσχυση των έργων οδοποιίας, εξοικονόμησης ενέργειας, οδικής ασφάλειας και προσβασιμότητας Για τα κρίσιμα ζητήματα ενίσχυσης της πολιτικής προστασίας και ειδικά των προληπτικών δράσεων, πρώτοι ειδικά μετά τις μεγάλες αστοχίες στη θεομηνία ΕΛΠΙΣ. Για εμάς και χιλιάδες συμπολίτες μας, το Χαλάνδρι σήμερα έχει μεγάλη ανάγκη για μια άλλη νοοτροπία, σύνθεσης δυνάμεων, κοινής λογικής, αξιών και άξιων. Η φιλοσοφία των κλειστών κομματικών νοοτροπιών, της λογικής του θεαθήναι, των προσχηματικών θέσεων δεν προσφέρει αποτελεσματικές λύσεις και έχει αποδοκιμαστεί στην εποχή μας. Η δημοτική μας παράταξη αποτελεί στην κοινωνία του Χαλανδρίου καθαρά τον βασικό αξιόπιστο δυναμικό νέο πόλο σύνθεσης και συσπείρωσης για τη δημιουργία μιας νέας διαφορετικής φιλοσοφίας και πρότασης διοίκησης του Δήμου το 2023. Μιας ακηδεμόνευτης πρότασης που έχει ως πυρήνα πρώτα το Χαλάνδρι και την ανάδειξη του σε κορυφαίο τόπο ποιότητας ζωής. Δύναμη μας η αγάπη για την πόλη, η συλλογική δημοκρατική πράξη, η σύνθεση άξιων συνεργατών, η διαρκής βελτίωση και αναβάθμιση των υποδομών και της λειτουργίας του Δήμου και τελικά η πίστη μας ότι μπορούμε καλύτερα για όλους. Εκ μέρους της δημοτικής ομάδας και παράταξης, Μάνος Κρανίδης Δημοτικός Σύμβουλος, Επικεφαλής “Χαλάνδρι Ορίζοντας 2023”Υποψήφιος Δήμαρχος Χαλανδρίου  
