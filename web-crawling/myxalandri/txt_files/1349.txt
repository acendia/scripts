Title:
Οι δράσεις του Συλλόγου Πεζοπόρων Χαλανδρίου τον Σεπτέμβριο
Description:
Η Ομάδα Κορυφών των Πεζοπόρων Χαλανδρίου κατακτά τον Όλυμπο Τη Δευτέρα 29 Αυγούστου η ομάδα κορυφών του Συλλόγου Πεζοπόρων κατέκτησε την υψηλότερη κορυφή της Ελλάδας και τη δεύτερη υψηλότερη των Βαλκανίων, τον Μύτικα. Ο Μύτικας έχει ύψος 2.918μ. και είναι γνωστός ως κατοικία των Ολύμπιων Θεών, ενώ το Στεφάνι ως ο θρόνος του Δία. Συγχαρητήρια σε όλα τα μέλη της ομάδας κορυφών που συμμετείχαν στη δύσκολη αυτή ανάβαση! Ο Φυσιολατρικός Πεζοπορικός Σύλλογος Χαλανδρίου «Ο ΕΥΡΙΠΙΔΗΣ» υποδέχεται το φθινόπωρο με νέες δράσεις, πεζοπορίες και εξερευνήσεις των φυσικών ομορφιών του τόπου μας. Κυριακή 4 Σεπτεμβρίου: Πεζοπορία στο πευκοδάσος και μπάνιο στα Κανάκια Ο σύλλογός μας διοργανώνει πεζοπορία σε έναν εκπληκτικό και άγνωστο για πολλούς προορισμό στον Σαρωνικό με πευκοδάσος, γαλανά νερά και το παλάτι του Αίαντα. Πρόκειται να εξερευνήσει το πευκοδάσος που καλύπτει το τοπικό βουνό Σταυρός. Θα διανύσει μια όμορφη διαδρομή από την παραλία ως την κορυφή Φουρίθι, όπου και θα δει τα ερείπια από τις φρυκτωρίες που υπήρχαν κάποτε εκεί αλλά και το Μοναστήρι του Αγίου Νικολάου Λεμονιών, το οποίο είναι άγνωστο πότε χτίστηκε καθώς η μοναδική χρονολογία που αναγράφεται είναι 1742 στο κωδωνοστάσιο. Στη συνέχεια οι συμμετέχοντες θα επισκεφτούν το κρυμμένο μέσα στο πράσινο της περιοχής, ξωκλήσι του Αγίου Ιωάννη του Καλυβίτη το οποίο είναι βυζαντινό και χρονολογείται από τον 10ο αιώνα μ.Χ. Η διαδρομή συνολικά είναι 7.5 χλμ σε βατό μονοπάτι ιδανικό για αρχάριους. Υψομετρική 250μ. και βαθμός δυσκολίας 1. Στη συνέχεια η ομάδα θα έχει ελεύθερο χρόνο για μπάνιο στα γαλανά νερά της παραλίας Κανάκια καθώς και για καφέ και φαγητό. Η μετάβαση θα γίνει με πούλμαν.Ώρα αναχώρησης: Στις 08:00 από το Μετρό Χαλανδρίου. Κυριακή 18 Σεπτεμβρίου: Πεζοπορία στην Πάρνηθα, Μόλα - Πύργος Λοιμικού Η ομάδα μας θα διανύσει μια από τις πιο όμορφες διαδρομές της Πάρνηθας, από τη Μόλα προς τον Πύργο Λοιμικού. Η πεζοπορία θα ξεκινήσει από τη Μόλα, όπου θα ακολουθήσει τον δασικό δρόμο προς το οροπέδιο του Λοιμικού. Οι συμμετέχοντες θα περπατήσουν στα πανέμορφα δάση ελάτης και πεύκης της περιοχής, από το ξωκλήσι του Αι Γιώργη και θα ανηφορίσουν μέχρι τον Πύργο του Λοιμικού. Πρόκειται για έναν πύργο της ελληνιστικής εποχής που χτίστηκε κατά την περίοδο του Χρεμωνιδίου πολέμου 267-261 π.Χ. και χρησιμοποιήθηκε για την εκπαίδευση νεοσύλλεκτων στρατιωτών. Η συνολική διαδρομή είναι 11χλμ. και βαθμός δυσκολίας 1. Υψομετρική: κατηφορική κλίση μέχρι το Λοιμικό και 350μ. θετική στην επιστροφή. Η μετάβαση θα γίνει με ιδιωτικά αυτοκίνητα.Σημείο συνάντησης: Μόλα (Άγιος Πέτρος) στις 08:30. Προϋποθέσεις συμμετοχής: Όλα τα μέλη θα πρέπει να γνωρίζουν και να συμφωνούν με τον «Κανονισμό του Φυσιολατρικού Πεζοπορικού Συλλόγου Χαλανδρίου “Ο ΕΥΡΙΠΙΔΗΣ”, ο οποίος είναι αναρτημένος στην ιστοσελίδα και τα μέσα κοινωνικής δικτύωσης του συλλόγου. Όλα τα μέλη θα πρέπει να έχουν τον απαραίτητο εξοπλισμό, αναλόγως τον βαθμό δυσκολίας της διαδρομής, και υποχρεούνται να ακολουθούν κατά γράμμα τις οδηγίες του αρχηγού της ομάδας. Οι συμμετοχές στις δράσεις θα πρέπει να δηλώνονται εγκαίρως και θα τηρηθεί σειρά προτεραιότητας για τα εγγεγραμμένα μέλη μας. Τα νέα μέλη θα πρέπει να φέρουν τη «Δήλωση Απαλλαγής Ευθύνης και Ανάληψης Κινδύνου» υπογεγραμμένη. Όσοι συμμετέχοντες δεν επιθυμούν να είναι στις φωτογραφίες και τα βίντεο που αναρτά η ομάδα στα κοινωνικά μέσα θα πρέπει να ενημερώσουν τους αρμόδιους κατά τη δήλωση συμμετοχής τους. Όλοι οι συμμετέχοντες θα πρέπει να τηρούν πλήρως τους κανονισμούς και τα μέτρα προστασίας που ισχύουν για την υγεία και έχουν τεθεί από την Πολιτική Προστασία και τον ΕΟΔΥ.  Περισσότερες πληροφορίες και δηλώσεις συμμετοχής: στο e-mail: pezoporoihalandriou@gmail.com, στο τηλ.: 697-4999545 (κ. Σωτήρης Μανίκας), στα γραφεία του συλλόγου: Καρελλά 22, Χαλάνδρι (Συνοικισμός), κάθε Τετάρτη 18:30-20:30,  στο facebook: Πεζοπόροι Χαλανδρίου, Ομάδα Πεζοπόροι Χαλανδρίου, στο instagram: @pezoporoihalandriou, στο site του συλλόγου: pezoporoihalandriou.gr. Ο Σύλλογος Πεζοπόρων Χαλανδρίου ευχαριστεί τα τοπικά μέσα ενημέρωσης για την υποστήριξή τους και την προβολή των δράσεων του συλλόγου.  
