Title:
Πρωτοβουλία Πολιτών στο Χαλάνδρι: Τα μεταμεσονύχτια σόου της Διοίκησης του Δήμου Χαλανδρίου
Description:
Ανακοίνωση των 9 ανεξάρτητων δημοτικών συμβούλων που συμμετέχουν στην Πρωτοβουλία Πολιτών στο Χαλάνδρι για την τελευταία συνεδρίαση του Δημοτικού Συμβουλίου: Τα μεταμεσονύχτια σόου της Διοίκησης του Δήμου Χαλανδρίου Δυστυχώς για άλλη μια φορά, μια συνεδρίαση του Δημοτικού Συμβουλίου Χαλανδρίου καταλήγει σε σόου της Διοίκησης. Αφού συνόδευσε την συζήτηση του προϋπολογισμού και του τεχνικού προγράμματος με άλλα 53 θέματα, Αφού αποφάσισε να «κεράσει» ένα ταξιδάκι στην Κίνα, σε σύμβουλο της παράταξης της ΝΔ, χωρίς να ενημερώσει κανέναν άλλον δημοτικό σύμβουλο, ούτε και την παράταξη της εν λόγω συμβούλου, ενώ ταυτόχρονα η ίδια σύμβουλος, όλως τυχαίως, διαρκώς αυτονομείται από την παράταξη της και στηρίζει με την ψήφο της τη Διοίκηση, Αφού συζητήθηκε το τεχνικό πρόγραμμα και υπερψηφίστηκε με τις ψήφους των Δημοτικών Συμβούλων της Διοίκησης και γνωστών «συμπολιτευόμενων» Αποφάσισε γύρω στη 1.30 τη νύχτα, ότι ήρθε η ώρα να συζητηθεί ο προϋπολογισμός για το 2019, ένα κείμενο που ξεπερνάει τις 100 σελίδες και αφορά την κατανομή περίπου 70 εκατ. εσόδων του Δήμου και άλλων τόσο δαπανών. Ζητάμε συγγνώμη που θεωρούμε ότι η ώρα δεν επέτρεπε την διεξαγωγή μια τόσο κρίσιμης συζήτησης και ζητήσαμε αναβολή και εκ νέου διεξαγωγή ακόμα και την μεθεπόμενη μέρα. Ζητάμε συγγνώμη που την επόμενη μέρα οι περισσότεροι από εμάς έπρεπε να πάμε στις δουλειές μας και δεν μπορούσαμε να αντέξουμε την διεξαγωγή μιας συνεδρίασης που (για να έχει την στοιχειώδη σοβαρότητα και σε αντιστοιχία με το θέμα) θα έπρεπε να διαρκέσει τουλάχιστον μέχρι τις 4 το πρωί. Αδυνατούμε να καταλάβουμε ποιο είναι το «μπλοκάρισμα» που προκαλείται από τις δύο μέρες καθυστέρηση. Εξάλλου ο προϋπολογισμός ήταν σίγουρο ότι θα υπερψηφιζόταν από το γνωστό μέτωπο της «πρόθυμης αντιπολίτευσης» (η παράταξη Λαδόπουλου, οι δυο ανεξαρτητοποιηθέντες από την «Λαϊκή Συσπείρωση» και την παράταξη του Γ. Θωμά καθώς και δημοτική σύμβουλος προερχόμενη από την παράταξη του Γ. Κουράση) που «συμπολιτεύεται» με την παράταξη του Δημάρχου. Ζητάμε ξανά συγγνώμη που θεωρούμε ότι δεν μπορεί μια συζήτηση για 140 εκατομμύρια ευρώ να ξεκινάει στη 1.30 μετά τα μεσάνυχτα. Αν ο Δήμαρχος και η Διοίκηση θέλουν να αξιοποιήσουν το γεγονός αυτό για να κάνουν πάλι τα σόου στο facebook (συνεχίζοντας το σόου που έπαιξαν διάφοροι στο Δημοτικό Συμβούλιο μαζί με υποψήφιους της παράταξης τους που είχαν έρθει να στηρίξουν τις μεθοδεύσεις του Δημάρχου), δεν μπορεί να τους εμποδίσει κανείς. Ζητάμε, τέλος, συγγνώμη που έχουμε ακόμη το “θράσος” να υποστηρίζουμε ότι το Δημοτικό Συμβούλιο πρέπει να λειτουργεί ως βουλευόμενο όργανο, όπου κατατίθενται διαφορετικές απόψεις και ασκείται κριτική και όχι ως μονοφωνικό εργαλείο υπερψήφισης των εισηγήσεων της εκάστοτε διοίκησης και των δημάρχων. Υ.Γ.: Όσο για την πάγια πρακτική του Δημάρχου και των πέριξ αυτού να μας αποκαλούν «δημοτικούς συμβούλους της ΛΑΕ» δηλώνουμε ότι δεν περιμένουμε κάτι διαφορετικό από τους συνοδοιπόρους της κυβέρνησης ΣΥΡΙΖΑ. Ακόμα και τώρα που φαίνεται να τους αδειάζουν οι κυβερνητικοί φίλοι τους, είτε με τα οικόπεδα και ακίνητα που περνούν στο Υπερταμείο, είτε με την προωθούμενη μεταφορά του Καζίνο της Πάρνηθας στην γειτονιά μας. Από ότι φαίνεται εκτός από τους πιο πιστούς φίλους του ανθρώπου, υπάρχουν και οι πιο πιστοί φίλοι της κυβέρνησης. Οι 9 ανεξάρτητοι Δημοτικοί Σύμβουλοιπου συμμετέχουμε στηνΠρωτοβουλία Πολιτών στο Χαλάνδρι Χαλάνδρι 30/11/18 &amp;nbsp;
