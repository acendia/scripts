Title:
&quot;Ημέρα χωρίς Αυτοκίνητο&quot; στο Χαλάνδρι
Description:
Όπως πολλές πόλεις σε όλη την Ευρώπη, ο Δήμος Χαλανδρίου οργανώνει το Σάββατο 22 Σεπτεμβρίου 2018, από τις 8:00 έως τις 16:00, σειρά δράσεων με γενικό τίτλο «Ημέρα χωρίς αυτοκίνητο στο Χαλάνδρι», στο πλαίσιο της Ευρωπαϊκής Εβδομάδας Κινητικότητας. Στόχος των δράσεων είναι για πρώτη φορά να δοκιμαστεί η λειτουργικότητα του κέντρου του Χαλανδρίου χωρίς την παρουσία ιδιωτικών αυτοκινήτων στη διάρκεια μίας εργάσιμης ημέρας, κάτι που θα διερευνηθεί και στο πλαίσιο του Σχεδίου Βιώσιμης Αστικής Κινητικότητας του Χαλανδρίου, η εκπόνηση του οποίου θα ξεκινήσει σύντομα. Η «Ημέρα χωρίς αυτοκίνητο στο Χαλάνδρι» περιλαμβάνει τις παρακάτω δράσεις: Πεζοδρόμηση σημαντικού τμήματος του οδικού δικτύου στο κέντρο του Χαλανδρίου. Συγκεκριμένα πεζοδρομείται πιλοτικά η οδός Ανδρέα Παπανδρέου (από την οδό Καραολή &amp; Δημητρίου έως την πλατεία Δούρου) και ο οδικός άξονας Βασ. Γεωργίου - Αγ. Παρασκευής (από την οδό Κολοκοτρώνη έως την οδό Αριστοφάνους). Η πεζοδρόμηση συνοδεύεται από την απαγόρευση της διέλευσης οχημάτων, καθώς και της τροφοδοσίας των εμπορικών καταστημάτων στα τμήματα που πεζοδρομούνται τη συγκεκριμένη ημέρα και ώρα. Η κυκλοφορία των οχημάτων διευθετείται σύμφωνα με το συνημμένο 1. Συγκοινωνιακή σύνδεση του κέντρου του Χαλανδρίου με τον σταθμό μετρό Αγ. Παρασκευή με λεωφορεία της δημοτικής συγκοινωνίας για το χρονικό διάστημα από τις 9:00 έως τις 14:00. Τα λεωφορεία της δημοτικής συγκοινωνίας ακολουθούν κυκλική διαδρομή, με αφετηρίες στον σταθμό μετρό Αγ. Παρασκευή και στην οδό Κολοκοτρώνη στην κεντρική πλατεία Χαλανδρίου. Η διαδρομή που ακολουθούν είναι από τον σταθμό μετρό Αγ. Παρασκευή, ευθεία στην οδό Αγ. Παρασκευής, δεξιά στην οδό Διονύσου, αριστερά στην Αγ. Γεωργίου, ευθεία στην οδό Κολοκοτρώνη, ευθεία στην οδό 25ης Μαρτίου, αριστερά στην οδό Παπανικολή, δεξιά στην οδό Αγ. Παρασκευής, αριστερά στην οδό Καζαντζάκη, αριστερά στην οδό Θεσσαλονίκης και αριστερά στην Εθν. Μακαρίου μέχρι τον σταθμό μετρό Αγ. Παρασκευή, με νέα 10λεπτη αναμονή. Οι παρεμβάσεις στην κυκλοφοριακή οργάνωση του κέντρου του Χαλανδρίου συνοδεύονται από τροποποιήσεις στις διαδρομές των λεωφορειακών γραμμών του ΟΑΣΑ (βλ. συνημμένο 2). &amp;nbsp;
