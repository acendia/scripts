Title:
Βραβείο καινοτομίας στη διαχείριση αποβλήτων για τον Δήμο Χαλανδρίου στα Greek Green Awards
Description:
Ένα ακόμα βραβείο για την καινοτομία στη διαχείριση απορριμμάτων απονεμήθηκε στον Δήμο Χαλανδρίου από το θεσμό των Greek Green Awards, στο πλαίσιο της έκθεσης «Verde.tec - Τεχνολογίες Περιβάλλοντος», η οποία πραγματοποιήθηκε στο MEC Παιανίας, 18-20 Μαρτίου 2022. Το βραβείο παρέλαβε εκ μέρους του Δήμου Χαλανδρίου, ο αντιδήμαρχος Διαχείρισης Απορριμμάτων, Κώστας Γερολυμάτος, από τον πρόεδρο του «Κέντρου Ανανεώσιμων Πηγών και Ενέργειας» (ΚΑΠΕ) Αττικής, Σπύρο Οικονόμου. O Δήμος Χαλανδρίου βραβεύτηκε στην κατηγορία «Καινοτομία στη διαχείριση αποβλήτων», για τη μεγάλη προσπάθεια που έχει κάνει στην εναλλακτική διαχείριση των βιοαποβλήτων, με τη συλλογή στην πηγή των υπολειμμάτων τροφών. Αξιοποιώντας τη συμμετοχή του στο ευρωπαϊκό πρόγραμμα «Waste4Think», εφάρμοσε ένα εναλλακτικό μοντέλο διαχείρισης των βιοαποβλήτων, που ξεκινά από τη συλλογή στην πηγή υπολειμμάτων τροφών, με πρόσβαση περιορισμένη στον καφέ κάδο και καταλήγει στην παραγωγή ενός προϊόντος βιομάζας (FORBI, food residue biomass), το οποίο εν συνεχεία αξιοποιείται με πολλούς τρόπους, ακόμα και ως καύσιμο για την κίνηση οχημάτων, αλλά και στη βαριά βιομηχανία. Οι κατηγορίες των βραβείων καλύπτουν ένα ευρύ φάσμα των πράσινων τεχνολογιών, της καινοτομίας, της ευαισθητοποίησης του κοινού και γενικότερα της συμβολής στην πράσινη οικονομία. Μπορούν να θέσουν υποψηφιότητα για βράβευση εκπρόσωποι της τοπικής αυτοδιοίκησης, επιστημονικοί φορείς, εταιρείες αλλά και ειδικοί σε κάθε τομέα των τεχνολογιών που προστατεύουν το περιβάλλον. Ο αντιδήμαρχος Κώστας Γερολυμάτος τόνισε, παραλαμβάνοντας το βραβείο, την τεράστια περιβαλλοντολογική αξία των σωστών πρακτικών στη διαχείριση των απορριμμάτων αλλά και τα οικονομική οφέλη που αυτές μπορούν να αποφέρουν στους δήμους. «Το συγκεκριμένο βραβείο για την διαχείριση αστικών απορριμμάτων με την παραγωγή ενέργειας, αποτελεί αναγνώριση της προσπάθειας που γίνεται στον Δήμο Χαλανδρίου και μας δίνει ώθηση να συμβάλλουμε, με ακόμη περισσότερες πράξεις, σε αυτή την αλλαγή υποδείγματος για τα απορρίμματα, που τόσο έχουν ανάγκη οι πόλεις μας», υπογράμμισε. Σημειώνεται ότι οι κατηγορίες των Greek Green Awards καλύπτουν ένα ευρύ φάσμα των πράσινων τεχνολογιών, της καινοτομίας, της ευαισθητοποίησης του κοινού και γενικότερα της συμβολής στην πράσινη οικονομία.
