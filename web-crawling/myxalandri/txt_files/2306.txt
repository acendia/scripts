Title:
“Χαλάνδρι Ορίζοντας 2023”: Η εκπαιδευτική ανάγκη είναι το επίκεντρο της κοινωνικής ομαλότητας &amp; προόδου
Description:
Ανακοίνωση με αφορμή την έναρξη της νέας σχολικής χρονιάς εξέδωσε η δημοτική παράταξη “Χαλάνδρι Ορίζοντας 2023”:  Έχουν ήδη προηγηθεί δύο σχολικές χρονιές με εγγενείς δυσκολίες λόγω της υγειονομικής κρίσης, περίοδος που ακόμη και η φυσική παρουσία υποκαταστάθηκε από την εξ αποστάσεως εκπαίδευση. Τη Δευτέρα, τα παιδιά του Χαλανδρίου επιστρέφουν στις αίθουσες με τους γνωστούς περιορισμούς. Οι εκπαιδευτικοί, για μία ακόμη χρονιά, έρχονται αντιμέτωποι με τις χρόνιες παθογένειες, σε ανθρώπινο δυναμικό και υλικοτεχνική υποδομή. Οι γονείς, συνοδοιπόροι με το άγχος και την αβεβαιότητα, λόγω της υγειονομικής κατάστασης, με τον τρόπο που εξελίσσεται. Είθισται η σχολική χρονιά να ξεκινά με χαμόγελο και ελπίδα. Για φέτος, είναι φανερό πως αυτό μπορεί να μετουσιωθεί σε πραγματικότητα μόνο με την υπέρβαση. Με τη συνεργασία όλων των εμπλεκόμενων φορέων και με τη συναντίληψη ότι η εκπαιδευτική ανάγκη είναι το επίκεντρο της κοινωνικής ομαλότητας και προόδου. Εντός της πόλης μας αλλά και στο σύνολο της ελληνικής επικράτειας. Στα παιδιά, στους εκπαιδευτικούς και στους γονείς ευχόμαστε μέσα από την καρδιά μας μια χρονιά χωρίς απρόοπτα, με αισιοδοξία, γνώση και πάνω από όλα υγεία. Ειδικά για τα παιδιά της Γ’ Λυκείου, να είναι μια παραγωγική χρονιά, που θα αποτελέσει τον προθάλαμο για την εισαγωγή τους στην τριτοβάθμια εκπαίδευση, στη σχολή που έχουν στοχεύσει. Και για τα «πρωτάκια» της προσχολικής και πρωτοβάθμιας εκπαίδευσης, μόνο χαρούμενα πρόσωπα και όμορφες φωνές να υπάρχουν στην αίθουσα και το προαύλιο. Ας είναι η τελευταία χρονιά που στέλνουμε τα παιδιά μας στο σχολείο με το άγχος της υγείας και ηρεμίας τους. Να είναι η τελευταία χρονιά που φοράνε (και φοράμε) μάσκα. Η ζωή μας περιμένει! Εκ μέρους «Χαλάνδρι Ορίζοντας 2023» Μάνος Κρανίδης, επικεφαλής &amp;amp; δημοτικός σύμβουλος
