Title:
Ιδρυτική συνέλευση της Πρωτοβουλίας Πολιτών Χαλανδρίου
Description:
Κάλεσμα της Πρωτοβουλίας Πολιτών Χαλανδρίου στην Ιδρυτική της Συνέλευση: «Ήρθε η ώρα να μιλήσουμε για όσα δε λένε οι άλλοι» Συνδημότισσες και συνδημότες,Χαλανδραίοι και Χαλανδραίες, Ας ονειρευτούμε ξανά ένα Χαλάνδρι που αντιστέκεται, που παλεύει συλλογικά και με αλληλεγγύη, ενάντια στη φτώχεια και την περιθωριοποίηση των πολλών. Υπήρξε ένα τέτοιο Χαλάνδρι διαχρονικά από τον καιρό της κατοχής μέχρι τα κινήματα των πλατειών μέσα στην κρίση, και μπορεί να υπάρξει ξανά. Ας μην παραμείνουμε απαθείς θεατές στα όσα συμβαίνουν γύρω μας. Ας δοκιμάσουμε να βγούμε έξω από το δόγμα ΤΙΝΑ, του ‘’δεν υπάρχει εναλλακτική’’. Ας ψάξουμε να βρούμε δρόμους και τρόπους απεμπλοκής από τα δόγματα που βολεύουν πολύ λίγους και θα βολεύουν όλο και λιγότερους. Μπορούμε να το κάνουμε και τοπικά, χωρίς κομματικές σκοπιμότητες ή ποδηγετήσεις κάθε είδους και μορφής, χωρίς να εναποθέτουμε παθητικά τις ζωές μας στην όποια κυβερνητική αρωγή ή εναλλαγή. Ας βρούμε τέτοιους συλλογικούς δρόμους ώστε να οικοδομήσουμε μια πόλη αλληλεγγύης, αναγνωρίζοντας ότι δεν υπάρχουν άνθρωποι β’ κατηγορίας, άσχετα από το χρώμα, την καταγωγή, τη θρησκεία, το φύλο ή αναπηρία. Ας βρούμε τέτοιους συλλογικούς δρόμους και τρόπους σε κάθε γειτονιά της πόλης, ανιχνεύοντας τα ιδιαίτερα προβλήματα και τις ιδιαίτερες δυνατότητες που προσφέρει η κάθε μια. Μπορούμε. Για να διώξουμε τις κεραίες και να μην επιτρέψουμε να έρθει το καζίνο στις γειτονιές μας, για να έχουμε σχολεία, χώρους αναψυχής, πεζοδρόμια ασφαλή. Για μια πόλη που να κινείται με γνώμονα τους ανθρώπους και όχι τα κέρδη. Για να αποδομήσουμε τη σύγχρονη απομόνωση, συζητώντας και δρώντας για τα κοινά μας προβλήματα. Για δημιουργήσουμε μια συλλογικότητα με λειτουργία τέτοια που θα επιχειρήσει να εγγυηθεί ότι αυτό που συνέβη σε πολλούς δήμους αλλά και σε ολόκληρη τη χώρα, βυθίζοντας την κοινωνία σε απογοήτευση και παραίτηση, δεν θα ξανασυμβεί. Ελάτε μαζί μας. Σας περιμένουμε την Τετάρτη 30/1/2019, στις 18:30, στο ΚΕΠ Χαλανδρίου στην ΙΔΡΥΤΙΚΗ μας ΣΥΝΕΛΕΥΣΗ για μια ανατρεπτική παρέμβαση στη γειτονιά και στην κοινωνία. Πρωτοβουλία Πολιτών Χαλανδρίου &amp;nbsp;
