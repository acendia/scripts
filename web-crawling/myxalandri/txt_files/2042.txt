Title:
Το γιορτινό λεωφορείο στις γειτονιές της πόλης - Οι ευχές του δημάρχου Χαλανδρίου
Description:
Η Φιλαρμονική Ορχήστρα του Δήμου Χαλανδρίου ταξίδεψε με το γιορτινό λεωφορείο και τα ...έψαλλε στις γειτονιές της πόλης, στους εργαζόμενους στο δημαρχείο, στην υπηρεσία Καθαριότητας και στο αθλητικό κέντρο «Ν. Πέρκιζας», στους εργάτες που δουλεύουν στο υπό ανέγερση δημαρχείο, σε μαθητές σχολείων του Χαλανδρίου, ενώ έκανε στάση και στο παράρτημα της ΠΕΓΚΑΠ-ΝΥ (Πανελλήνια Ένωση Γονέων και Κηδεμόνων Ατόμων Παιδιών - Νοητικά Υστερούντων), στο Χαλάνδρι, όπου μοιράστηκαν στα παιδιά γλυκίσματα και παιχνίδια. Από το εργοτάξιο του νέου δημαρχείου, ο Σίμος Ρούσσος έστειλε το χριστουγεννιάτικο μήνυμά του: «Χρόνια Πολλά και καλές γιορτές εκ μέρους όλου του Δημοτικού Συμβουλίου. Ιδιαίτερες ευχαριστίες σε όλους, τους μπετατζήδες, σιδεράδες, ηλεκτρολόγους, μηχανικούς, σε κάθε οικοδόμο εργάτη, που εδώ και ενάμιση χρόνο, με ζέστη, με κρύο, με χιόνι, δουλεύουν σ’ αυτό το έργο που θα αλλάξει την πόλη μας. Σας ευχαριστούμε από καρδιάς. Εύχομαι, εσείς, τα παιδιά σας και τα παιδιά όλων μας, να προλάβουν να ζήσουν μια ζωή ελεύθερη από την εκμετάλλευση και τη μισθωτή σκλαβιά σε μια χώρα που ο εργαζόμενος θα γεύεται το αποτέλεσμα του κόπου του». Σε όλο το εργοτάξιο, μοιράστηκαν γλυκά και ένα cd παραγωγής του Δήμου, με μικρασιάτικα τραγούδια, αφιερωμένο στα 100 χρόνια από τη Μικρασιατική Καταστροφή. Ο Δήμος Χαλανδρίου στην ανακοίνωσή του ευχαριστεί τις εταιρίες «Caramella», «Ηobbyplanet», «Zita toys» και το βιβλιοπωλείο «Κοραής», που με τις ευγενικές χορηγίες τους στήριξαν τη δράση, αποδεικνύοντας έμπρακτα την αλληλεγγύη τους.  
