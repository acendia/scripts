Title:
Οι δράσεις του Συλλόγου Πεζοπόρων Χαλανδρίου τον Οκτώβριο
Description:
Ο Φυσιολατρικός Πεζοπορικός Σύλλογος Χαλανδρίου «Ο ΕΥΡΙΠΙΔΗΣ» θα ήθελε να προσκαλέσει τους φίλους του να διασχίσουν δύο πολύ όμορφες διαδρομές, στην Πάρνηθα και στο Φαράγγι των Μύλων στο Γεωργίτσι Λακωνίας: Κυριακή 17 Οκτωβρίου: Πεζοπορία στην Πάρνηθα Την Κυριακή 17 Οκτωβρίου η ομάδα μας θα πεζοπορήσει στο πανέμορφο ελατόδασος της Πάρνηθας, στα μονοπάτια που κυκλώνουν τις υψηλότερες κορυφές, Καραβόλα 1.413μ. και Όρνιο 1.350μ. Πρόκειται για μια ομαλή κυκλική διαδρομή Μόλα - Καταφύγιο Μπάφι - Πυροφυλάκειο ΕΔΑΣΑ - Μόλα, συνολικής απόστασης 9+ χλμ. με θετική υψομετρική 400μ. Η μετάβαση θα γίνει με ιδιωτικά αυτοκίνητα. Το σημείο συνάντησης της ομάδας είναι το εκκλησάκι του Αγίου Πέτρου στη θέση Μόλα στις 8:30 π.μ. Επίσης, υπάρχει η δυνατότητα για όσους το επιθυμούν, να πεζοπορήσουν μια πιο μικρή διαδρομή 6 χλμ. περίπου. Οι συμμετέχοντες της μικρής διαδρομής θα συναντηθούν στο καταφύγιο Μπάφι στις 10:00 π.μ. με την υπόλοιπη ομάδα και θα διανύσουν την υπόλοιπη διαδρομή μέχρι τη Μόλα. Μετά το πέρας της πεζοπορίας θα ακολουθήσει γυμναστική με διατάσεις (stretching) από τη γυμνάστρια της ομάδας μας. Στη πεζοπορία μπορούν να συμμετάσχουν αρχάριοι με καλή φυσική κατάσταση και παιδιά με την επίβλεψη των γονιών τους. Κυριακή 31 Οκτωβρίου: Πεζοπορία στο φαράγγι Μύλων - Γεωργίτσι Λακωνίας Λίγο κάτω από την κορυφή του Μαλεβού, σε υψόμετρο 970μ., στη βορειοανατολική πλευρά του Ταΰγετου βρίσκεται θρονιασμένο το κεφαλοχώρι των βόρειων δήμων της Λακωνίας, το Γεωργίτσι. Κτισμένο αμφιθεατρικά σε μια διάπλατη καταπράσινη αγκαλιά ονομάζεται το μπαλκόνι του Ταΰγετου διότι προσφέρει μια πανοραμική θέα που εκτείνεται από τα βουνά της Αρκαδίας και φτάνει μέχρι τον Λακωνικό κόλπο και το Γύθειο. Η πεζοπορία της ομάδας μας θα ξεκινήσει από το Γεωργίτσι προς το Φαράγγι των Μύλων, ακολουθώντας το παρόχθιο μονοπάτι του ποταμού Κάστορα, ανάμεσα σε έλατα, καστανιές και πλατάνια, διασχίζοντας ξύλινες και πετρόχτιστες γέφυρες, όπως την γέφυρα του Καστορείου και το Μαρμαρογέφυρο.Πρόκειται για μια εύκολη για αρχάριους διαδρομή εκπληκτικής φυσικής ομορφιάς 6,6 χλμ. περίπου με βαθμό δυσκολίας 1. Η μετάβαση θα γίνει με πούλμαν τηρώντας όλα τα μέτρα προστασίας. Ώρα αναχώρησης: Στις 6:45 π.μ. συνάντηση στο Μετρό Χαλανδρίου και αναχώρηση του πούλμαν στις 7:00 π.μ. Προβλεπόμενη ώρα επιστροφής: Στις 9:00 μ.μ. στο Μετρό Χαλανδρίου Ο αριθμός συμμετεχόντων είναι περιορισμένος και θα δοθεί προτεραιότητα στα εγγεγραμμένα για το 2021 μέλη του συλλόγου.  Προϋποθέσεις συμμετοχής: Όλα τα μέλη θα πρέπει να γνωρίζουν και να συμφωνούν με τον «Κανονισμό του Φυσιολατρικού Πεζοπορικού Συλλόγου Χαλανδρίου “Ο ΕΥΡΙΠΙΔΗΣ”, ο οποίος είναι αναρτημένος στην ιστοσελίδα και τα μέσα κοινωνικής δικτύωσης του συλλόγου. Όλα τα μέλη θα πρέπει να έχουν τον απαραίτητο εξοπλισμό, αναλόγως τον βαθμό δυσκολίας της διαδρομής, και υποχρεούνται να ακολουθούν κατά γράμμα τις οδηγίες του αρχηγού της ομάδας. Λόγω των υγειονομικών μέτρων η συμμετοχή θα είναι περιορισμένη και θα τηρηθεί σειρά προτεραιότητας για τα εγγεγραμμένα μέλη μας. Οι συμμετοχές θα πρέπει να δηλωθούν εγκαίρως. Τα νέα μέλη θα πρέπει να φέρουν τη «Δήλωση Απαλλαγής Ευθύνης και Ανάληψης Κινδύνου» υπογεγραμμένη. Όσοι συμμετέχοντες δεν επιθυμούν να είναι στις φωτογραφίες και τα βίντεο που αναρτά η ομάδα στα κοινωνικά μέσα θα πρέπει να ενημερώσουν τους αρμόδιους κατά τη δήλωση συμμετοχής τους. Όλοι οι συμμετέχοντες θα πρέπει να τηρούν πλήρως τους κανονισμούς και τα μέτρα προστασίας που ισχύουν για την υγεία και έχουν τεθεί από την Πολιτική Προστασία και τον ΕΟΔΥ. Στο πούλμαν είναι υποχρεωτική η μάσκα προσώπου, το αντισηπτικό και οι συμμετέχοντες θα πρέπει να έχουν κάνει self test. Περισσότερες πληροφορίες και δηλώσεις συμμετοχής: στο e-mail: pezoporoihalandriou@gmail.com, στο τηλ.: 697-4999545 (κ. Σωτήρης Μανίκας), στα γραφεία του συλλόγου: Καρελλά 22, Χαλάνδρι (Συνοικισμός), στο facebook: Πεζοπόροι Χαλανδρίου, Ομάδα Πεζοπόροι Χαλανδρίου, στο instagram: @pezoporoihalandriou, στο site του συλλόγου: pezoporoihalandriou.gr. Ο Σύλλογος Πεζοπόρων Χαλανδρίου ευχαριστεί τα τοπικά μέσα ενημέρωσης για την υποστήριξή τους και την προβολή των δράσεων του συλλόγου.  
