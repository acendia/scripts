Title:
&quot;Ήλιε μου, ήλιε σου!&quot;: Η ενεργειακή δημοκρατία ξεκινάει από τον Δήμο σου!
Description:
Μέσω της νέας ιστοσελίδας της Greenpeace, Ήλιε μου, ήλιε σου, οι δημότες όλης της χώρας μπορούν να βοηθήσουν την Ελλάδα να στραφεί γρήγορα στην ηλιακή οικονομία, με τεράστια αναπτυξιακά, περιβαλλοντικά αλλά και κοινωνικά οφέλη. Στέλνοντας επιστολή προς τη δημοτική αρχή ή ακόμα και διοργανώνοντας τις δικές τους τοπικές δράσεις, οι δημότες μπορούν να ασκήσουν θετική πίεση στους δήμους να εκμεταλλευτούν διαθέσιμες δημοτικές οροφές (π.χ. σχολεία) ή άλλες δημοτικές εκτάσεις με σκοπό την παραγωγή ηλιακής ενέργειας. Απαραίτητη προϋπόθεση είναι μέρος της ενέργειας να αξιοποιείται για την ανακούφιση ευάλωτων κοινωνικών ομάδων στον δήμο, προκειμένου να ξεκινήσει η αποτελεσματική και οριστική καταπολέμηση της ενεργειακής φτώχειας στην Ελλάδα. Ζήτα από τον Δήμο Χαλανδρίου να δράσει Αυτή η εκστρατεία της Greenpeace επιθυμεί να φέρει κοντά τους πολίτες και τις δημοτικές αρχές, σε μία κοινή προσπάθεια να επιταχυνθεί η γρήγορη και κοινωνικά δίκαιη ενεργειακή μετάβαση της Ελλάδας σε καθαρές πηγές ενέργειας. Η ηλιακή ενέργεια, άλλωστε, παραμένει ο μεγαλύτερος αναξιοποίητος πόρος της Ελλάδας, η εκμετάλλευση του οποίου μπορεί να μειώσει δραστικά το κόστος ενέργειας για νοικοκυριά, επιχειρήσεις και ΟΤΑ, αποτελώντας παράλληλα και την αιχμή της κλιματικής πολιτικής της χώρας. “Η Ελλάδα έχει τέτοιο δυναμικό σε ανεξάντλητη ηλιακή ενέργεια που με τις κατάλληλες πολιτικές θα μπορούσε σε λίγα χρόνια η ενεργειακή φτώχεια να γίνει μία άγνωστη λέξη για εμάς. Αν σήμερα εκατοντάδες χιλιάδες πολίτες δυσκολεύονται να πληρώσουν τους λογαριασμούς ενέργειας, αυτό οφείλεται σε μεγάλο βαθμό στο ξεπερασμένο ενεργειακό μοντέλο της χώρας, το οποίο θέλει νοικοκυριά και επιχειρήσεις να διαμένουν σε αμόνωτα κτίρια και σε καθεστώς πλήρης εξάρτησης από τα εργοστάσια καύσης ορυκτών καυσίμων. Αυτό πρέπει να το αλλάξουμε γρήγορα, αν μη τι άλλο και για λόγους κλιματικής πολιτικής”, είπε ο Τάκης Γρηγορίου υπεύθυνος για θέματα ενέργειας και κλιματικών αλλαγών στο ελληνικό γραφείο της Greenpeace. “Θέλουμε να προστατέψουμε το κλίμα, τη δημόσια υγεία και την κοινωνική συνοχή, επιταχύνοντας τη δίκαιη μετάβαση της Ελλάδας σε μία καθαρή και σύγχρονη οικονομία. Σε αυτόν τον αγώνα ζητάμε τη βοήθεια του κόσμου: με τους δήμους στην πρώτη γραμμή, θα διασφαλίσουμε ότι όλοι έχουμε δίκαιη πρόσβαση σε φθηνή ηλιακή ενέργεια και ότι στη νέα εποχή δεν θα μείνει κανείς πίσω”, τόνισε. Προγράμματα ηλιακής κοινωνικής πολιτικής εφαρμόζονται ήδη από προοδευτικούς φορείς τοπικής αυτοδιοίκησης σε άλλες χώρες. Στη χώρα μας ήδη κάποιοι δήμοι, σε συνεργασία με την Greenpeace, έχουν προχωρήσει σε εγκατάσταση φωτοβολταϊκών για κοινωνικούς σκοπούς, ενώ ετοιμάζουν σχέδια για παροχή δωρεάν ηλιακής ενέργειας σε ευάλωτα νοικοκυριά. Έτσι, ανοίγουν τον δρόμο για την καταπολέμηση της ενεργειακής φτώχειας στην επικράτειά τους. Προς αυτή την κατεύθυνση, η Greenpeace έχει καταθέσει κοστολογημένο σχέδιο δράσης στην κυβέρνηση και την αξιωματική αντιπολίτευση για την εφαρμογή προγράμματος δωρεάν παροχής ηλιακής ενέργειας σε 340.000 νοικοκυριά. Το συγκεκριμένο πρόγραμμα μπορεί να εξαλείψει την ακραία ενεργειακή φτώχεια στη χώρα μας, προωθώντας παράλληλα ένα μοντέλο βιώσιμης και κοινωνικά δίκαιης ανάπτυξης. Μεγάλο μέρος ενός τέτοιου -καθόλα υλοποιήσιμου- προγράμματος θα μπορούσε μάλιστα να εφαρμοστεί με τη συμβολή της ίδιας της ΔΕΗ σε εθνικό επίπεδο, με την αξιοποίηση δημόσιων πόρων οι οποίοι σήμερα κατευθύνονται προς ενίσχυση των ορυκτών καυσίμων ή σε (αναποτελεσματικά) επιδόματα κατανάλωσης. Οι δήμοι σε ρόλο οδηγού στη νέα εποχή Το νέο θεσμικό πλαίσιο δίνει τη δυνατότητα στους δήμους να εγκαταστήσουν φωτοβολταϊκά συστήματα, η παραγόμενη ενέργεια των οποίων μπορεί να συμψηφίζεται με παροχές ηλεκτρικού ρεύματος ευάλωτων νοικοκυριών. Έτσι αλλάζει ριζικά ο τρόπος με τον οποίο ασκείται η κοινωνική πολιτική, ενώ παράλληλα η τοπική αυτοδιοίκηση μπαίνει σε ρόλο οδηγού στην προσπάθεια αντιμετώπισης των κλιματικών αλλαγών αλλά και εκσυγχρονισμού της οικονομίας.&amp;nbsp; &amp;nbsp;
