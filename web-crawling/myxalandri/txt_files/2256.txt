Title:
Το Χαλάνδρι “υποδέχεται” το Φθινόπωρο
Description:
Η φθινοπωρινή ισημερία, το βράδυ της Τετάρτης, 22 Σεπτεμβρίου 2021, σηματοδοτεί και την &quot;επίσημη&quot; έναρξη του Φθινοπώρου, σύμφωνα με τον αστρονομικό ορισμό των εποχών και ο καιρός, επιφυλάσσει μία αρκετά εντυπωσιακή επίδειξη για το &quot;άνοιγμα της αυλαίας&quot;, της τέταρτης εποχής του έτους, στο Χαλάνδρι. Ψυχρό μέτωπο το οποίο κινείται γρήγορα από την ανατολική Ευρώπη προς τη χώρα μας, προβλέπεται να προκαλέσει απότομη αλλαγή του καιρού, στο λεκανοπέδιο της Αθήνας, από το βράδυ της Τετάρτης (22/9) με κύρια χαρακτηριστικά την επικράτηση ισχυρών βοριάδων, την αισθητή πτώση της θερμοκρασίας, την πυκνή συννεφιά και τις παροδικές βροχές, σκηνικό το οποίο θα θυμίσει κάτι από Χειμώνα. Η Πέμπτη (23/9), πρώτη ημέρα του Φθινοπώρου, θα ξεκινήσει με πυκνή συννεφιά, παροδικές βροχές, ενισχυμένο βοριά και έντονη ψύχρα καθώς η θερμοκρασία, κατά το ξημέρωμα, θα έχει πέσει κοντά στους 15°C. Η ημέρα θα εξελιχθεί με συννεφιά, διαστήματα με, κατά βάση ασθενή, βροχή, και η θερμοκρασία δεν προβλέπεται να ξεπεράσει τους 20°C. Η Παρασκευή (24/9), θα ξημερώσει με έντονη ψύχρα καθώς το θερμόμετρο, στο Χαλάνδρι, θα έχει πέσει κοντά στους 10°C. Η εξέλιξη, όμως, θα είναι ανοιξιάτικη, καθώς κατά τη διάρκεια της ημέρας θα επικρατήσει ηλιοφάνεια, οι άνεμοι θα εξασθενήσουν και η θερμοκρασία, θα επανέλθει στα &quot;φυσιολογικά&quot;, για την εποχή, επίπεδα, προσεγγίζοντας, κατά τις μεσημεριανές ώρες, τους 25°C. Η ημέρα θα χαρακτηριστεί από έντονη ατμοσφαιρική διαύγεια. Το Σαββατοκύριακο (25-26/9), θα κυλήσει με καλοκαιρινές συνθήκες καθώς ο καιρός θα διατηρηθεί, γενικά, αίθριος, οι άνεμοι θα πνέουν ασθενείς, από μεταβλητές διευθύνσεις και η θερμοκρασία, σε νέα άνοδο, θα προσεγγίσει, τα μεσημέρια, τους 30°C. Οι νύχτες, ωστόσο, θα είναι φθινοπωρινές με τη θερμοκρασία να πέφτει κοντά στους 20°C και την υγρασία να κυμαίνεται σε, σχετικά, υψηλά, επίπεδα. Σύμφωνα με τα διαθέσιμα προγνωστικά στοιχεία, οι καλοκαιρινές συνθήκες θα διατηρηθούν κατά τις τελευταίες ημέρες του μήνα και η ξαφνική μεταβολή του καιρού, θα μπορούσε να χαρακτηριστεί και ως &quot;συμβολική κίνηση εντυπωσιασμού&quot; του Φθινοπώρου το οποίο προς ώρας, δεν φαίνεται να &quot;κερδίζει οριστικά τη μάχη&quot;, απέναντι σε ένα Καλοκαίρι το οποίο θα μείνει στην ιστορία για τους μεγάλους καύσωνες και τις καταστροφικές πυρκαγιές που ακόμα και τώρα, συνεχίζουν να εκδηλώνονται... Καλό Φθινόπωρο! Γεώργιος ΠαπακωστόπουλοςΑναλυτής-προγνώστης καιρού / Συντονιστής προγνώσεων καιρού SiMeteo.gr
