Title:
“Βιώσιμη ανάπτυξη στο Χαλάνδρι” με δράσεις ενημέρωσης στα σχολεία της πόλης
Description:
Από τη σχολική κοινότητα ξεκίνησε η «επιχείρηση» ενημέρωσης για τη «Βιώσιμη Ανάπτυξη στο Χαλάνδρι». Με σειρά εκδηλώσεων και συμμετοχικών εργαστηρίων που θα πραγματοποιήσει η δ/νση Διαχείρισης Απορριμμάτων του Δήμου Χαλανδρίου στα σχολεία, θα γίνει προσπάθεια να ενημερωθούν οι πολίτες για τη διαχείριση των βιοαποβλήτων στο Χαλάνδρι, τη λειτουργία του καφέ κάδου και συνολικά την κυκλική οικονομία και την ενεργειακή ουδετερότητα. Στο πλαίσιο της παραπάνω πρωτοβουλίας, θα γίνουν, σε σχολεία και των πέντε πολεοδομικών ενοτήτων της πόλης, ομιλίες, προβολή βίντεο, συμμετοχικά εργαστήρια, διανομή κομπόστ ενώ θα υπάρξει ενημέρωση και για την επανάχρηση του νερού του Αδριάνειου Υδραγωγείου, μέσω του δικτύου μη πόσιμου νερού, στο πλαίσιο του ευρωπαϊκού προγράμματος Cultural Hidrant. Αυτή την Κυριακή 22 Ιανουαρίου, η εκδήλωση/συμμετοχικό εργαστήριο θα γίνει στην αίθουσα εκδηλώσεων του 12ου Δημοτικού Σχολείου Χαλανδρίου (Ιωαννίνων &amp;amp; Χελμού), από 11:00 έως 13:00. Στη διάρκεια της εκδήλωσης θα συζητηθούν: Τι σημαίνει διαλογή στην πηγή και τι νέο φέρνει το άνοιγμα του καφέ κάδου στις γειτονιές της πόλης και πως πρέπει όλοι να εμπλακούμε στη διαδικασία της ξεχωριστής διαλογής των βιοαποβλήτων. Τι προϊόντα μπορεί να παραχθούν από τα βιοαπόβλητα και πως μπορούν οι πολίτες να συμμετάσχουν. Τι είναι η κλιματική αλλαγή και η ενεργειακή ουδετερότητα. Πέραν τούτων θα γίνει συζήτηση - ενημέρωση για θέματα που αφορούν στο νερό του ρωμαϊκού Αδριάνειου Υδραγωγείου: Πώς το υπόγειο νερό που εξακολουθεί να συλλέγει το ρωμαϊκό Αδριάνειο υδραγωγείο μπορεί να έρθει στην πόρτα μας και να αντικαταστήσει, στις χρήσεις ποτίσματος και πλυσίματος, το «ακριβό» νερό ύδρευσης της ΕΥΔΑΠ. Πώς μπορούμε να γίνουμε μέλη της Αδριάνειας Αλληλέγγυας Κοινότητας νερού Χαλανδρίου. Προβολή βίντεο Στο πλαίσιο της εκδήλωσης, θα προβληθούν δύο 15λεπτα βίντεο, με τις παρακάτω θεματικές: • Τι είναι οι ενεργειακές κοινότητες και πώς οι συνεταιριζόμενοι κάτοικοι και τα νοικοκυριά μπορούν να παράξουν ενέργεια από τον ήλιο και τα συλλεγόμενα βιοαπόβλητα.• Το πρόγραμμα Cultural Hidrant για την ανάδειξη του Αδριάνειου Υδραγωγείου και η καινοτομία που φέρνει στην πόλη. Στην εκδήλωση θα μιλήσουν ο κ. Γεράσιμος Λυμπεράτος, καθηγητής ΕΜΠ, δημοτικός σύμβουλος και υπεύθυνος των ευρωπαϊκών προγραμμάτων FoodRUs και ToNoWaste για την αποτροπή των απωλειών τροφικών αποβλήτων, καθώς και εκπρόσωποι ενεργειακών κοινοτήτων και αναλυτές της «Οργάνωση Γη». Συμμετοχικό εργαστήριο Οι παριστάμενες/οι μπορούν να καταθέσουν τη γνώμη τους, στο πλαίσιο τους συμμετοχικού εργαστηρίου που θα πραγματοποιηθεί, για το πώς πρέπει να οργανωθεί η αποκομιδή και η διαχείριση των βιοαποβλήτων στη γειτονιά τους και να πάρουν ενεργό μέρος στον σχεδιασμό του Δήμου πάνω σε αυτό. Διανομή κομπόστ Τέλος, θα μοιραστεί κομπόστ λίπασμα, που έχει παραχθεί από συλλεγμένα βιοαπόβλητα της κουζίνας των Χαλανδραίων. Βιωματικές δράσεις για τους μαθητές Παράλληλα, η δ/νση Διαχείρισης Απορριμμάτων οργανώνει βιωματικές δράσεις στα προαύλια των σχολείων, όπου οι μαθητές έρχονται σε επαφή με τον εξοπλισμό της υπηρεσίας Καθαριότητας (απορριμματοφόρο συλλογής καφέ κάδου, αρπάγη, μηχανικό σάρωθρο, ηλεκτρικό όχημα αυτοψιών) και μαθαίνουν από πρώτο χέρι πώς γίνεται η συλλογή των κλαδεμάτων, ο καθαρισμός του χώρου με το σάρωθρο, το άδειασμα και το πλύσιμο του καφέ κάδου.  
