Title:
Σίμος Ρούσσος: «Επαναβεβαιώθηκε η γενική απαξίωση της Αυτοδιοίκησης στο συνέδριο της ΚΕΔΕ»
Description:
Το πρόσφατο συνέδριο της ΚΕΔΕ κλήθηκε να σχολιάσει ο δήμαρχος Χαλανδρίου Σίμος Ρούσσος, μιλώντας στον ρ/σ ΣΤΟ ΚΟΚΚΙΝΟ 105,5 και στην εκπομπή «Αλλέγκρο μα ...με τρόπο». «Κάθε πέρσι και καλύτερα» υποστήριξε ο δήμαρχος Χαλανδρίου, κάνοντας λόγο για γενική απαξίωση της Αυτοδιοίκησης. «Υπάρχει μια γενική απαξίωση της Αυτοδιοίκησης, η οποία επαναβεβαιώθηκε τώρα στο χειρότερο δυνατό βαθμό, γιατί σε μια πολύ δύσκολη συγκυρία, οι δήμαρχοι γύρισαν στις πόλεις τους με άδεια χέρια», σημείωσε ο κ. Ρούσσος. Ο δήμαρχος Χαλανδρίου υποστήριξε ότι «το βαθύ κράτος μισεί θανάσιμα την Αυτοδιοίκηση, η οποία παραμένει ο τελευταίος τροχός της αμάξης». «Αδιανόητο να περιμένει ο Δήμος έως 22 μήνες για μια έγκριση κυκλοφοριακών ρυθμίσεων» Αναφερόμενος στα μεγάλα έργα και ειδικά στις πέντε αστικές αναπλάσεις που βρίσκονται σε εξέλιξη στην πόλη, ο δήμαρχος Χαλανδρίου τόνισε ότι είναι αδιανόητο να περιμένει ο Δήμος έως 22 μήνες για μια έγκριση κυκλοφοριακών ρυθμίσεων και συμπλήρωσε: «Για να κάνουμε ένα πεζοδρόμιο χρειάζεται να βγει ΦΕΚ και αυτό δεν έχει δεξιό ή αριστερό πρόσωπο. Το κεντρικό κράτος στην Ελλάδα μισεί την Αυτοδιοίκηση, μπλοκάρει κάθε λειτουργία που μπορεί να βελτιώσει τη ζωή των πολιτών και υποχρεώνει τον κάθε δήμαρχο να περνάει από το γραφείο του υπουργού». Ο κ. Ρούσσος μίλησε επίσης για το οραματικό έργο του Cultural Hidrant που αφορά στην ανάδειξη και την επαναξιοποίηση του Αδριάνειου Υδραγωγείου, για τα έργα στα σχολεία, αλλά και για την έκθεση του διεθνώς αναγνωρισμένου φωτογράφου Τάσου Βρεττού στο εμβληματικό κτήριο Νόμπελ. «Δεν μπορούμε να δημοπρατήσουμε το έργο» Αναφορικά με το κτήριο Νόμπελ που παραμένει ημιτελές, ο δήμαρχος Χαλανδρίου σημείωσε: «Αν και έχει ενταχθεί στο Τεχνικό Πρόγραμμα και στον προϋπολογισμό της Περιφέρειας, από το Καλοκαίρι του 2021, δεν έχει υπογραφεί η προγραμματική σύμβαση για να δημοπρατήσουμε το έργο, και να είναι το κτήριο λειτουργικό για τους ανθρώπους». «Οι πολιτιστικές δράσεις του Χαλανδρίου επιδοτήθηκαν μόνο με 700 ευρώ από την Περιφέρεια» Τέλος, ο κ. Ρούσσος αναφέρθηκε και στο ποσό της χρηματοδότησης που πήρε ο Δήμος από την Περιφέρεια Αττικής για πολιτιστικές δράσεις το Καλοκαίρι του ’22, λέγοντας χαρακτηριστικά: «Ο Δήμος Χαλανδρίου επιδοτήθηκε με το ποσό των 700 ευρώ ενώ γειτονικοί μας δήμοι πήραν έως 50,000 και 60.000 ευρώ. Αυτό είναι το ενδιαφέρον της Περιφέρειας Αττικής για τα πολιτιστικά του Χαλανδρίου». Όλη η συνέντευξη του δημάρχου Χαλανδρίου:  https://www.youtube.com/watch?v=7AaQFVVJDLE  
