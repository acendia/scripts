Title:
Έχει πει ο Χειμώνας την τελευταία του λέξη στο Χαλάνδρι; Πώς θα είναι ο καιρός την 25η Μαρτίου;
Description:
Η Άνοιξη άνοιξε και &quot;επίσημα&quot; την αυλαία της την περασμένη Δευτέρα 20 Μαρτίου 2023, με την εαρινή ισημερία ενώ, ο καιρός, έπειτα από μία σύντομη ψυχρή εισβολή, που έλαβε χώρα στις 17-18 του μήνα, έχει εναρμονιστεί με τα πρότυπα της εποχής. Οι &quot;ανοιξιάτικες&quot; συνθήκες θα επικρατήσουν τις επόμενες ημέρες, με την ηλιοφάνεια να επικρατεί στο Χαλάνδρι, για μεγάλα χρονικά διαστήματα, τους ανέμους να πνέουν, γενικά, ασθενείς, και τη θερμοκρασία, σε νέα άνοδο, να ξεπεράσει, τα μεσημέρια, το &quot;φράγμα&quot; των 20°C. Κατά τη διάρκεια της νύχτας, βέβαια, η άπνοια και η ξαστεριά, θα βοηθούν στο να πέφτει η θερμοκρασία, αισθητά και, νωρίς το πρωί, να προσεγγίζει τους 10°C. Η εορτασμός της Εθνικής μας εορτής, της 25ης Μαρτίου, το ερχόμενο Σάββατο, θα λάβει χώρα με αρκετή ηλιοφάνεια, αραιές νεφώσεις που, κατά διαστήματα, θα αυξάνονται και θερμοκρασία, σε σχετικά υψηλά επίπεδα, να φτάνει, το μεσημέρι, τους 20 - 22°C. Ως εκ τούτου, ο καιρός, όχι απλά θα είναι σύμμαχος για τις εορταστικές εκδηλώσεις αλλά και ιδανικός για μικρές και μεγάλες εξορμήσεις! Το έντονα ανοιξιάτικο &quot;σκηνικό&quot;, στο Χαλάνδρι (όπως και στο μεγαλύτερο μέρος της χώρας) θα συνεχιστεί μέχρι και τη Δευτέρα 27 Μαρτίου και, μάλιστα, δεν αποκλείεται, η θερμοκρασία να &quot;φλερτάρει&quot;, για λίγο, με τους 25°C. Ωστόσο, σύμφωνα με τα διαθέσιμα προγνωστικά στοιχεία, ο Χειμώνας, ετοιμάζει μία δυναμική &quot;αντεπίθεση&quot;, αποφασισμένος να επιστρέψει, έστω για λίγο, για να πει την &quot;τελευταία του λέξη&quot;, από το βράδυ της Δευτέρας 27 Μαρτίου καθώς ισχυρή ατμοσφαιρική διαταραχή, με τροχιά από τη βόρεια Ιταλία προς την περιοχή μας, θα μεταβάλλει τον καιρό, αρχικά με αύξηση των νεφώσεων και βροχές και, σε δεύτερη φάση, με επικράτηση ισχυρών Βοριάδων, και κατακόρυφη πτώση της θερμοκρασίας. Ιδιαίτερα το διήμερο 28-29 Μαρτίου, προβλέπεται να είναι αρκετά Χειμωνιάτικο και μάλιστα, δεν αποκλείεται χιονοπτώσεις να εκδηλωθούν σε πολλές περιοχές της χώρας με χαμηλό υψόμετρο. Αν και η πιθανότητα να χιονίσει στο Χαλάνδρι είναι μικρή (αλλά υπαρκτή), ο λευκός επισκέπτης, αναμένεται να κάνει την εμφάνισή του στην ορεινή ζώνη της Αττικής. Αναλυτικά στοιχεία σχετικά με τη νέα αυτή μεταβολή του καιρού, θα έχουμε την ερχόμενη Δευτέρα, σύμφωνα και με τα επικαιροποιημένα προγνωστικά στοιχεία. Καλό Σαββατοκύριακο και Χρόνια Πολλά! Γεώργιος ΠαπακωστόπουλοςΑναλυτής-προγνώστης καιρού / Συντονιστής προγνώσεων καιρού SiMeteo.gr  
