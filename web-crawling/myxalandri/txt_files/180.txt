Title:
Περιφέρεια Αττικής: “Cases of Hyle” - Έκθεση trash art στο Πεδίον του Άρεως
Description:
Με το σύνθημα “Μην το πετάς - Ξαναχρησιμοποίησέ το”, η Περιφέρεια Αττικής, στο πλαίσιο των σχετικών δράσεων περιβαλλοντικής ευαισθητοποίησης που υλοποιεί, διοργανώνει έκθεση trash art στο Πεδίον του Άρεως με τίτλο “Cases of Hyle”. Η έκθεση ξεκινά σήμερα Τετάρτη 28 Σεπτεμβρίου 2022 και θα διαρκέσει μέχρι την Τετάρτη 12 Οκτωβρίου 2022. Η έκθεση διοργανώνεται με την υποστήριξη της περιφερειακής παράταξης «Οικολογική Συμμαχία». Η έκθεση “Cases of Hyle” στις αλέες του Πεδίου του Άρεως επιχειρεί ν’ αναδείξει [καλλιτεχνικές] μεταμορφώσεις, αναδιαμορφώσεις και επανεγκαταστάσεις της ύλης σε μια επίκαιρη, διαλεκτική σχέση μεταξύ τέχνης, οικοκεντρισμού, περιβαλλοντικής ηθικής και ονειροφαντασίας στο αστικό τοπίο μιας μητρόπολης. Υλικά αντικείμενα και απόβλητα επαναχρησιμοποιούνται και μεταμορφώνονται σε πολυσχιδή εικαστικά έργα, υβριδικά πλάσματα ενός αλλοτινού ζωικού βασιλείου, αλληγορικές συνθέσεις, φιγούρες από μεταλλικά πλέγματα, design items και μυθικές personas. Δεκαπέντε καλλιτέχνες και καλλιτέχνιδες εμπνέονται από το κίνημα της trash art, αναπτύσσοντας επίκαιρους προβληματισμούς και ζητήματα αισθητικής γύρω από το παρελθόν και το παρόν του υλικού πολιτισμού του ατόμου. Ο περιφερειάρχης Αττικής Γιώργος Πατούλης που με την παρούσα έκθεση εγκαινιάζει τις δράσεις περιβαλλοντικής ευαισθητοποίησης “Μην το πετάς - Ξαναχρησιμοποίησέ το” επισήμανε σχετικά: «Κλειδί στο στρατηγικό σχεδιασμό μας για να κάνουμε μία νέα “πράσινη” αρχή στην Αττική, είναι η ανακύκλωση και σ&#039; αυτήν συνεχίζουμε να επενδύουμε συστηματικά, με συγκεκριμένες δράσεις. Αυτή τη φορά και με σύνθημα “Μην το πετάς - Ξαναχρησιμοποίησε το”, αναδεικνύουμε μία άλλα πλευρά της ανακύκλωσης. Μαθαίνουμε να μην πετάμε τίποτα, μεταμορφώνοντας αχρησιμοποίητα υλικά σε έργα τέχνης, τα οποία φιλοξενούνται στο πανέμορφο, φιλόξενο πάρκο μας, το Πεδίον του Άρεως. Στόχος μας να ενημερώσουμε, να ευαισθητοποιήσουμε και να αφυπνίσουμε τους συμπολίτες μας σε ζητήματα περιβάλλοντος, καθώς αυτή είναι η μεγάλη πρόκληση της εποχής μας. Θέλω να ευχαριστήσω και να συγχαρώ όλους τους καλλιτέχνες που συμμετέχουν και να καλέσω όλους τους πολίτες της Αττικής να έρθουν στην έκθεση και να θαυμάσουν από κοντά τις ξεχωριστές αυτές δημιουργίες». Ο αντιπεριφερειάρχης Πολιτισμού και Αθλητισμού Χάρης Ρώμας επισημαίνει ότι: «Πολιτισμός είναι η τέχνη του να ζούμε αρμονικά με την κοινωνία και το περιβάλλον. Και η Τέχνη είναι μια συνεχής αφύπνιση. Με αυτή τη συμβολική και επίκαιρη έκθεση εμπνευσμένη από το κίνημα της trash art, η Περιφέρεια Αττικής ενεργοποιεί τα αντανακλαστικά όλων μας, μέσω της τέχνης, στα ζητήματα της κλιματικής κρίσης και της κλιματικής δικαιοσύνης, αμετάκλητα καθοριστικά για την τωρινή και τις μέλλουσες γενιές». Όπως σημειώνει η επιμελήτρια της έκθεσης, Δήμητρα Νικολοπούλου: «Αντικείμενα που βρίσκονταν σε συνθήκες αποσύνθεσης ή αχρηστίας επαναπροσδιορίζονται ως καλλιτεχνικά έργα και μας μεταφέρουν άλλοτε σε καταγωγικές μνήμες παιδικών χρόνων σαν σε μικρόκοσμους ενός μάγου του Οζ (με τενεκεδένιους ήρωες ρεαλιστικής κλίμακας) κι άλλοτε επισημαίνουν, με περίσσιο ρεαλισμό και τις κυλινδρικές στήλες μιας γεώτρησης, την ανάγκη μετατόπισης από τον διαρκώς επεκτεινόμενο ανθρωποκεντρισμό των σύγχρονων κοινωνιών προς τις προοπτικές της περιβαλλοντικής ηθικής και προς εναλλακτικούς τρόπους θεώρησης των ζητημάτων κοινωνικής ευαισθησίας. Στο “Cases of Hyle” -με εφαλτήριο τις δυναμικές τάσεις των εικαστικών έργων που λειτουργούν φυγόκεντρα ως προς το πάρκο- ο επισκέπτης προσκαλείται σε πολλαπλές αναγνώσεις του κινήματος της trash art. Ένας ίππος ύψους 2.35 μέτρων επιδίδεται σε διάλογο με τον εμβληματικό έφιππο ανδριάντα στην είσοδο του Πεδίου, μας μεταφέρει σ’ έναν ζωολογικό κήπο πολιτικής οικολογίας, ανάμεσα σε λευκά, αποχρωματισμένα κοράλλια, θύματα της κλιματικής αλλαγής και σε αποσυναρμολογούμενα δίτροχα που μετατοπίζονται στον αέρα ως υβριδικά πτηνά σε μια γοητευτική ποιητική, σωμάτων που απουσιάζουν. Συνθέτοντας πολυεπίπεδα αφηγήματα, ορισμένα έργα ξεδιπλώνουν τη συνθήκη του παιγνίου, κάποια άλλα αναπτύσσουν δραματουργικά εικαστικά συμβάντα και άλλα διατυπώνουν με σαφήνεια την εργονομία των χειροτεχνικών γλυπτών. Εάν θελήσουμε να υιοθετήσουμε την παραδοχή του Μ. Duchamp, ότι “ο καλλιτέχνης ενεργεί ως διαμεσολαβητικό ον”, οι καλλιτέχνες της έκθεσης χαρτογραφούν την ανάγκη για κλιματική δικαιοσύνη, αντιπαρέρχονται τους ψευδείς μύθους μιας μονοδιάστατης (υπερ-βιομηχανικής) προόδου και μεταφράζουν την ύλη και την υλικότητα με όρους μεταμορφωτικής διαμεσολάβησης, ανακατασκευάζοντας εύστοχα κοινωνικές πραγματικότητες, επιθυμίες, ένστικτα, συμβολικές γλώσσες κ.ά. Αναχωρώντας από το “Cases of Hyle”, περιπλανώμενοι/ες ανάμεσα σε ναυαγούς, πλαστικά κύματα και μεταλλικά άλογα, ίσως τελικά αναστοχαστούμε έστω φευγαλέα, εάν “με σκουριασμένη πανοπλία τρέχει δίπλα (μας) ΤΟ ΜΕΛΛΟΝ”. Κι όλα αυτά, ενώ η Νίκη με τα πλαστικά φτερά λαμπυρίζει κάτω από τις φυλλωσιές, ψιθυρίζοντας λέξεις μιας νέας ή και παλιάς πολιτισμικής ιστορίας». Συμμετέχοντες/ουσες καλλιτέχνες/ιδες (αλφαβητικά): Κοσμάς Γλύκας Aικατερίνη Διαμαντή Σπύρος Κοντούλης Αγγελική Κουρμουλάκη Μπάμπης Κρέτσης Βίβιαν Μεσσήνη Αναστασία Νικολάου Ιορδάνης Ποιμενίδης Στέλιος Ταντούρης Καίτη Χόρτη Διονύσης Τσουκαλάς Απόστολος Χασιώτης Francesco Moretti RefrACTionArt (Μαργαρώνη Λυδία &amp;amp; Κριεζή Αικατερίνη) Jan-Jacque Tesson Παράλληλες δράσεις: Κυριακή 2 ΟκτωβρίουΕργαστήρι trash art (δημιουργικής ανακύκλωσης) για παιδιά ηλικίας 4-12 ετών, Kυριακή, 11:00-12:30 &amp;amp; 12:30 -14:00Χώρος διεξαγωγής: Κεντρικό Σιντριβάνι, Πεδίο του Άρεως Με αφορμή την έκθεση “Cases of Hyle”και τη δράση «ΜΗΝ ΤΟ ΠΕΤΑΣ, ΞΑΝΑΧΡΗΣΙΜΟΠΟΙΗΣΕ ΤΟ», θα υλοποιηθούν εικαστικά εργαστήρια trash art για παιδιά. Μέσα από δημιουργικές διαδικασίες θα μετατρέψουμε χαρτόκουτες σε εφήμερα κοστούμια, μόμπιλε από πολύχρωμα πλαστικά, δέντρα σε πολυδιάστατους μικρόκοσμους, φιγούρες από ανακυκλώσιμα υλικά και έργα μεικτής τεχνικής μεγάλης κλίμακας (τεχνικές collage κ.ά.). Στόχο των εργαστηρίων αποτελεί η διαδικασία μετατροπής των απορριμμάτων ή άχρηστων υλικών σε δημιουργήματα υψηλότερης περιβαλλοντικής αξίας με την ενεργοποίηση της πολύτιμης παιδικής φαντασίας! “Cases of Ηyle”, έκθεση trash art στο Πεδίον του Άρεως (γύρω από το Κεντρικό Σιντριβάνι) 28/09 - 12/10/2022, στις ώρες λειτουργίας του Πεδίου του ΆρεωςΕπιμέλεια έκθεσης: Δήμητρα ΝικολοπούλουΔιοργάνωση: Περιφέρεια Αττικής με την υποστήριξη της Οικολογικής Συμμαχίας  
