Title:
Εκλογικό &quot;μαγείρεμα&quot; στη Β&#039; Αθηνών
Description:
Εκλογικό «μαγείρεμα» επιχειρεί η κυβέρνηση του ΣΥΡΙΖΑ με τροπολογία που σχεδιάζεται να κατατεθεί από τον υπουργό Εσωτερικών Πάνο Σκουρλέτη στο νομοσχέδιο για τις αλλαγές στην Τοπική Αυτοδιοίκηση «Κλεισθένης 1», που αναμένεται να προωθηθεί σήμερα για επεξεργασία στη Βουλή. Όπως αναφέρει η Καθημερινή, με το άλλοθι της αναγκαιότητας κατάτμησης της Β΄ Περιφέρειας Αθηνών, η κυβέρνηση σπάει σε τρεις τομείς τη συγκεκριμένη εκλογική περιφέρεια, μοιράζοντας τους συνολικά 44 βουλευτές που εκλέγονταν με το υφιστάμενο σύστημα. Ο τρόπος με τον οποίο δημιουργούνται οι νέες εκλογικές περιφέρειες ευνοεί σαφώς τον ΣΥΡΙΖΑ, καθώς εντάσσει δύο δήμους στους οποίους ο ΣΥΡΙΖΑ είχε εκλεγεί πρώτος, τον Δήμο Φιλαδέλφειας - Χαλκηδόνας και τον Δήμο Γαλατσίου στην προηγούμενη εκλογική αναμέτρηση (Σεπτέμβριος 2015) στον τομέα των «βορείων» προαστίων, όπου η Ν.Δ. είχε την πρώτη θέση, με στόχο να επιτύχει την εκλογή μεγαλύτερου αριθμού βουλευτών. Αντίστοιχα με την τροπολογία χωρίζεται στα δύο και το υπόλοιπο Αττικής ως εκλογική περιφέρεια και στον ίδιο τομέα με τους δήμους της «παραλιακής», οι οποίοι στην προηγούμενη εκλογική αναμέτρηση «έβγαλαν» στην πλειοψηφία τους πρώτο κόμμα τη Ν.Δ., εντάσσονται και οι Δήμοι Ηλιούπολης, Ζωγράφου, Βύρωνα, Δάφνης - Υμηττού και Καισαριανής, που στις εκλογές του Σεπτεμβρίου 2015 ο ΣΥΡΙΖΑ ήταν πρώτο κόμμα. Παράλληλα, προβλέπεται η συγκρότηση επιτροπής υπό την προεδρία του γενικού γραμματέα του υπουργείου Εσωτερικών κ. Κώστα Πουλάκη για τη μελέτη της δυνατότητας ψήφου για τους Ελληνες του εξωτερικού, η οποία θα πρέπει εντός πενταμήνου να παραδώσει το πόρισμά της ώστε να αποφασιστεί αν κάτι τέτοιο είναι εφικτό και υπό ποιες συγκεκριμένες προϋποθέσεις. Σύμφωνα με την τροπολογία του υπουργείου Εσωτερικών, η Β΄ Εκλογική Περιφέρεια Αθηνών από την οποία εκλέγονταν συνολικά 44 βουλευτές χωρίζεται σε τρεις τομείς: Ο Βόρειος τομέας (Β1) περιλαμβάνει 14 δήμους και θα έχει 15 έδρες, ο Δυτικός τομέας (Β2) 7 δήμους και θα έχει 11 έδρες και ο Νότιος τομέας (Β3) 13 δήμους θα έχει 18 έδρες. Συγκεκριμένα: Στον Β1 τομέα ανήκουν οι δήμοι: Χαλάνδρι, Μαρούσι, Κηφισιά, Νέα Ιωνία, Αγία Παρασκευή, Νέο Ηράκλειο, Παπάγου, Πεντέλη, Λυκόβρυση - Πεύκη, Βριλήσσια, Μεταμόρφωση, Φιλοθέη - Ψυχικό όπως και Φιλαδέλφεια - Χαλκηδόνα και Γαλάτσι που «μεταφέρονται» εκλογικώς. Στον Β2 τομέα ανήκουν οι δήμοι: Περιστέρι, Ιλιον, Αιγάλεω, Αγιοι Ανάργυροι - Καματερό, Πετρούπολη, Χαϊδάρι, Αγία Βαρβάρα. Στον Β3 τομέα ανήκουν οι δήμοι: Καλλιθέα, Γλυφάδα, Νέα Σμύρνη, Αγιος Δημήτριος, Παλαιό Φάληρο, Ελληνικό - Αργυρούπολη, Αλιμος, Μοσχάτο - Ταύρος και μεταφέρονται από τον κεντρικό τομέα Ηλιούπολη, Ζωγράφου, Βύρωνας, Δάφνη - Υμηττός και Καισαριανή. Το υπόλοιπο Αττικής χωρίζεται σε δύο εκλογικές περιφέρειες: Ανατολική Αττική που περιλαμβάνει 13 δήμους (Αχαρνές, Παλλήνη, Βάρη - Βούλα - Βουλιαγμένη, Διόνυσος, Σπάτα - Αρτέμιδα, Ωρωπός, Μαραθώνας, Κορωπί, Σαρωνικός, Παιανία, Λαυρεωτική, Ραφήνα - Πικέρμι και Μαρκόπουλο) και από την οποία θα εκλέγονται 10 βουλευτές και Δυτική Αττική που περιλαμβάνει 5 δήμους (Φυλή, Μέγαρα, Ασπρόπυργος, Ελευσίνα, Μάνδρα) από την οποία θα εκλέγονται 4 βουλευτές. Στη Δυτική Αττική στην προηγούμενη εκλογική αναμέτρηση εκλέγονταν 5 βουλευτές, ωστόσο με τη νέα κατανομή, μία έδρα χάνεται και θα μεταφερθεί στην Αχαΐα όπου από 8 θα εκλέγονται πλέον 9 βουλευτές. Οσον αφορά τον «Κλεισθένη 1» προωθείται στη Βουλή με ελάχιστες αλλαγές και εισάγει την απλή αναλογική ως εκλογικό σύστημα στις επόμενες αυτοδιοικητικές εκλογές, παρά τις αντιδράσεις όχι μόνο της αντιπολίτευσης αλλά και αυτοδιοικητικών στελεχών του ΣΥΡΙΖΑ. Πηγή:&amp;nbsp;www.kathimerini.gr,&amp;nbsp;ΤΑΝΙΑ ΓΕΩΡΓΙΟΠΟΥΛΟΥ &amp;nbsp;
