Title:
Η Πρωτοβουλία Πολιτών &quot;Χαλάνδρι Ενάντια&quot; για τον &quot;απολογισμό&quot;- φιέστα της Δημοτικής Αρχής
Description:
Ανακοίνωση της Πρωτοβουλίας Πολιτών &quot;Χαλάνδρι Ενάντια&quot; για τον «απολογισμό» - φιέστα της Δημοτικής Αρχής: Η ειδική συνεδρίαση του Δημοτικού Συμβουλίου που γίνεται δημόσια ενώπιον όλων των φορέων και των δημοτών θα μπορούσε να είναι μία μεγάλη ευκαιρία δημοκρατικής συζήτησης και διαλόγου για την πόλη μας. Δυστυχώς, για άλλη μία φορά, η δημοτική αρχή επιδιώκει να μετατρέψει μία ανοιχτή δημόσια συνεδρίαση του Δημοτικού Συμβουλίου σε παράσταση για ένα ρόλο με το δημοτικό συμβούλιο σε ρόλο θεατή και τους πολίτες σε ρόλο χειροκροτητών. Αρχικά πρέπει να τονιστεί ότι σε συνεδρίαση απολογισμού, καλούμαστε να συζητήσουμε χωρίς απολογισμό. Ακόμα και στον πιο μικρό εξωραϊστικό σύλλογο η οποιαδήποτε συνεδρίαση απολογισμού γίνεται στη βάση εισήγησης. Είναι απαράδεκτο το γεγονός ότι η πόλη καλείται να συζητήσει χωρίς την οποιαδήποτε έκθεση απολογισμού, η οποία να έχει δημοσιευθεί εκ των προτέρων και να είναι διαθέσιμη σε όλο το Δημοτικό Συμβούλιο, σε όλους τους φορείς του Χαλανδρίου και σε όλους τους πολίτες. Με τον τρόπο αυτό μετατρέπεται μία συνεδρίαση δημοτικού συμβουλίου σε φιέστα αυτοπροβολής της δημοτικής αρχής, όπου οι μόνοι που γνωρίζουν το θέμα της συνεδρίασης είναι τα μέλη της. Επί της ουσίας, οι δημότες καλούνται να χρηματοδοτήσουν από τον δημοτικό προϋπολογισμό μια προεκλογική φιέστα του Δημάρχου. Όμως, εκτός από ζήτημα δημοκρατίας προκύπτει και θέμα νομιμότητας. Ο κανονισμός λειτουργίας (τόσο ο ψηφισμένος του 2011, όσο και εκείνον που πρότεινε η παρούσα Δημοτική Αρχή στις αρχές του 2018) ορίζει ρητά ότι ο απολογισμός γνωστοποιείται 5 μέρες πριν σε όλες τις δημοτικές παρατάξεις και είναι προσβάσιμος στους πολίτες. Τα ζητήματα αυτά τα έχουμε θέσει εδώ και δύο συνεδριάσεις του Δημοτικού Συμβουλίου. Σχετικά με αυτά είχαμε τοποθετηθεί ήδη από το 2017, στη διαδικασία «απολογισμού» που είχε γίνει με τον ίδιο ακριβώς αντιδημοκρατικό τρόπο. Σε μια ύστατη προσπάθεια συνεννόησης, επιδιώξαμε να επιλυθούν τα παραπάνω σε συνάντηση, την Παρασκευή 1/3/19, με την πρόεδρο του Δημοτικού Συμβουλίου και τους επικεφαλής των δημοτικών παρατάξεων. Δυστυχώς οι προτάσεις που κάναμε για μία στοιχειωδώς δημοκρατική διαδικασία, που θα διασφαλίζει το διάλογο και την ισότιμη συμμετοχή κατά τη συζήτηση του απολογισμού, δεν έγιναν δεκτές, με ευθύνη του Δημάρχου και της προέδρου του Δημοτικού Συμβουλίου. Με αυτούς τους όρους δεν μπορεί να διεξαχθεί μια δημοκρατική διαδικασία διαλόγου για τα ζητήματα της πόλης μας. Και δυστυχώς τα ζητήματα αυτά είναι πολλά και σοβαρά: Το θέμα του ΣΜΑ/ ΚΔΑΥ στο Πάτημα, του Καζίνο στην Κηφισίας, των κεραιών σε όλες τις γειτονιές του Χαλανδρίου, των αντιπλημμυρικών στην Κόδρου και στην Καλαμά, της προστασίας της Ρεματιάς και των κατοίκων γύρω από αυτήν, της απώλειας του 1ου ΕΠΑΛ, της καθυστέρησης του 17ου Δημοτικού στο Πάτημα, τα προβλήματα των σχολικών κτιρίων στην Τούφα αλλά και αλλού, της ιδιωτικοποίησης των πάρκινγκ στους σταθμούς μετρό της περιοχής και άλλα πολλά. Αυτά είναι τα ζητήματα που θα έπρεπε να συζητιούνται σήμερα και όχι να καλείται η πόλη να παρακολουθήσει την παρουσίαση πεπραγμένων του τοπικού πυργοδεσπότη. Δεν γίνεται ο οποιοσδήποτε να επικαλείται την αριστερά και τη δημοκρατία και παράλληλα να μην τηρεί καν την κουτσουρεμενη «δημοκρατία» του Καλλικράτη. Η στάση της δημοτικής αρχής μας εξαναγκάζει να απέχουμε από αυτήν την παρωδία. Η πόλη δεν έχει ανάγκη από έναν ακόμη δήμαρχο παλαιάς κοπής που -ως άλλος Γκόρτσος- θα παρουσιάζει «το έργο του», χωρίς αντίλογο και ισότιμη συζήτηση. Έχει ανάγκη την δημοκρατική συζήτηση επί των θεμάτων που καίνε την πόλη. Και συζήτηση χωρίς λογοδοσία και παροχή όλων των απαιτούμενων πληροφοριών αφαιρεί από την αντιπολίτευση, τους φορείς και τον κάθε πολίτη τη δυνατότητα ελέγχου και, επομένως, καλλιεργεί και συντηρεί την αδιαφάνεια που είναι ο καλύτερος δρόμος προς την ουσιαστική κατάργηση της δημοκρατίας. Τέτοια ανάπηρη δημοκρατία μας έταξε ο Δήμαρχος στον πρώτο πανηγυρικό λόγο μετά την εκλογή του; Τέτοια ανάπηρη δημοκρατία είναι το τελευταίο πράγμα που χρειάζεται το Χαλάνδρι. Εμείς θα συνεχίσουμε να παλεύουμε για την επίλυση των προβλημάτων που απασχολούν την πόλη, προς όφελος των κατοίκων της, κόντρα σε λογικές &quot;περιορισμένων λύσεων στα όρια του εφικτού&quot;. Δεν θεωρούμε ότι τα ζητήματα της πόλης έχουν επιλυθεί, &quot;επειδή οι προηγούμενοι ήταν χειρότεροι&quot;. Δεν μπορεί η δημοτική αρχή να επικαλείται τον πάτο του βαρελιού των προηγούμενων τετραετιών, για να καλύψει τις ανεπάρκειές της. Η δημοκρατία, η αντιπαράθεση και ο διάλογος είναι η μόνη πυξίδα για την επίλυση των προβλημάτων του Χαλανδρίου. Και δυστυχώς ο Δήμαρχος και η δημοτική αρχή κάνουν ό,τι μπορούν για να μπλοκάρουν μια τέτοια συζήτηση. Χαλάνδρι 03-03-2019 Οι ανεξάρτητοι Δημοτικοί Σύμβουλοι μέλη της Πρωτοβουλίας Πολιτών «Χαλάνδρι Ενάντια» &amp;nbsp;
