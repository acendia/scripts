Title:
Δήμος Χαλανδρίου: «Η σημερινή διοίκηση δεν παίζει με την υγεία και την ασφάλεια των πολιτών»
Description:
Με αφορμή την ανακοίνωση της παράταξης «Αγαπάμε το Χαλάνδρι» με επικεφαλής την κ. Κρίστη Αγαπητού, αναφορικά με το προσωρινό κλείσιμο του κεντρικού ΚΑΠΗ, ο Δήμος Χαλανδρίου σημειώνει: Το κεντρικό ΚΑΠΗ θα ανοίξει όταν θα υπάρξει η διαβεβαίωση από τις αρμόδιες αρχές της Πολεοδομίας ότι το κτήριο είναι στατικά επαρκές και ασφαλές. Μέχρι τότε, με αίσθημα ευθύνης απέναντι στην ασφάλεια δεκάδων συμπολιτών μας αλλά και των εργαζομένων σε αυτό, το κεντρικό ΚΑΠΗ θα μείνει προληπτικά κλειστό. Διαβεβαιώνουμε την κ. Αγαπητού και όλους τους πολίτες ότι η σημερινή διοίκηση του Δήμου δεν παίζει με την υγεία και την ασφάλεια των ανθρώπων. Θυμίζουμε επίσης στην επικεφαλής της παράταξης «Αγαπάμε το Χαλάνδρι» ότι επί των ημερών της δικής της αντιδημαρχίας στη διοίκηση Γ. Κουράση: Τα τρία αθλητικά κέντρα της πόλης λειτουργούσαν χωρίς να είναι αδειοδοτημένα, και παραδόθηκαν σφραγισμένα στη σημερινή διοίκηση το 2014. Υπογράφονταν συμβάσεις και ενοικιάσεις ακινήτων και κυλικείων χωρίς να τηρούνται οι κανονισμοί αδειοδότησης. Τα σχολεία της πόλης λειτουργούσαν χωρίς στοιχειώδη έργα συντήρησης, χωρίς προσβάσεις και τουαλέτες για ΑμεΑ και χωρίς ασανσέρ. Οι εργαζόμενοι του Δήμου Χαλανδρίου είχαν μείνει για χρόνια χωρίς Μέσα Ατομικής Προστασίας. Για το κληροδότημα «Σαχάλα» Σε ό,τι αφορά το κληροδότημα «Σαχάλα», προκαλεί τουλάχιστον θυμηδία το γεγονός ότι η κ. Αγαπητού εγκαλεί τη σημερινή διοίκηση του Δήμου για τις καθυστερήσεις στην ανακαίνιση του ακινήτου.  Θα πρέπει λοιπόν να της θυμίσουμε ότι οι καθυστερήσεις προέκυψαν από το γεγονός ότι η μελέτη που παρέδωσε η διοίκηση Γ. Κουράση -και η οποία πληρώθηκε όταν η ίδια ήταν αντιδήμαρχος Οικονομικών- αποδείχθηκε ότι είχε γίνει κυριολεκτικά στο πόδι και ήταν πλήρως ανεπαρκής. Ως εκ τούτου το έργο σταμάτησε, προκειμένου να γίνει εξαρχής η στατική μελέτη, μιας και δεν υπήρχε καν σωστή απεικόνιση της στατικής επάρκειας του παλαιού κτηρίου! 
