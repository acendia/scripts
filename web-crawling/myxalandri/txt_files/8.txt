Title:
Επιτυχημένο το καταληκτικό συνέδριο του ευρωπαϊκού προγράμματος Roma Health Care II
Description:
Το καταληκτικό συνέδριο του ευρωπαϊκού προγράμματος Roma Health Care II, με τη συμμετοχή υψηλόβαθμων κυβερνητικών αξιωματούχων των χωρών - εταίρων, το οποίο οργάνωσε ο Δήμος Χαλανδρίου, την Πέμπτη 13 Ιουλίου 2023, αποτέλεσε το επιστέγασμα μιας τριετούς προσπάθειας για την περαιτέρω προώθηση της κοινωνικής ένταξης των πληθυσμών Ρομά, μέσω της προαγωγής υγείας και της καταπολέμησης του αναλφαβητισμού σε θέματα υγείας. Στο πλαίσιο τη διοργάνωσης, παρουσιάστηκαν τα πολύ ενδιαφέροντα αποτελέσματα που καταγράφηκαν από τη σύσταση και τη λειτουργία των κέντρων προαγωγής υγείας των Ρομά, την εκπαίδευση και την πιστοποίηση των διαμεσολαβητών υγείας. Οι προσκεκλημένοι από όλες τις χώρες που συμμετείχαν στο πρόγραμμα (Γερμανία, Ουγγαρία, Βουλγαρία, Ρουμανία &amp;amp; Β. Μακεδονία) κατέθεσαν τις εμπειρίες τους από την εφαρμογή του προγράμματος ενώ όλοι οι συμμετέχοντες, των πανεπιστημιακών συμπεριλαμβανομένων, τόνισαν τη σημασία του ρόλου των διαμεσολαβητών και την ανάγκη περαιτέρω αύξησης του αριθμού τους. Σίμος Ρούσσος: «Προτεραιότητα η κατάργηση του καταυλισμού» Τις εργασίες του συνεδρίου άνοιξε ο δήμαρχος Χαλανδρίου Σίμος Ρούσσος, ο οποίος αφού παρουσίασε τα πρώτα ενθαρρυντικά αποτελέσματα από την εφαρμογή του προγράμματος, επισήμανε ότι ο Δήμος Χαλανδρίου κάνει μια συστηματική προσπάθεια από το 2017, που ιδρύθηκε το Κέντρο Κοινότητας Ρομά, για την κοινωνική ένταξη και ενσωμάτωση των Ρομά αλλά και για την οριστική διάλυση του καταυλισμού, μέσω της μετεγκατάστασης του πληθυσμού του. Μεταξύ άλλων ανέφερε: «Προτεραιότητα του Δήμου αυτά τα χρόνια, πέρα από την εξασφάλιση των στοιχειωδών δικαιωμάτων τους στην υγεία, την εκπαίδευση και την κοινωνική ένταξη, παραμένει η κατάργηση του καταυλισμού και η άρση των συνθηκών του κοινωνικού αποκλεισμού τους. Η κεντρική στρατηγική του Δήμου είναι η κοινωνική ένταξη των οικογενειών Ρομά με συνθήκες ισονομίας και ισοτιμίας και η κατάργηση του καταυλισμού. Σε αντίθεση με παλαιότερες στρατηγικές μεταφοράς του καταυλισμού σε άλλες περιοχές, η δική μας στρατηγική υπηρετεί την ατομική και οικογενειακή ένταξη των Ρομά. Με ομόφωνες αποφάσεις του Δημοτικού μας Συμβουλίου έχει υιοθετεί η σταδιακή ανά οικογένεια μετεγκατάσταση των Ρομά και ήδη 167 άτομα διαβιούν εκτός καταυλισμού», τόνισε ο δήμαρχος Χαλανδρίου. https://www.youtube.com/watch?v=ewu5HOhuGYs Γιώργος Σταμάτης: «Έχουμε μια τελευταία ευκαιρία να λύσουμε το θέμα της ένταξης των Ρομά» Την εξαιρετική σημασία του προγράμματος αλλά και τη συμβολή του Δήμου Χαλανδρίου στην υλοποίηση της νέα εθνικής στρατηγικής για την κοινωνική ένταξη των Ρομά, εξήρε ο βουλευτής επικρατείας της ΝΔ και πρώην γ.γ. κοινωνικής αλληλεγγύης και καταπολέμησης της Φτώχειας κ. Γιώργος Σταμάτης. «Ειδικά για το Χαλάνδρι, όπου το θέμα έχει ιστορία 40 χρόνων, ήρθε η ώρα να το αντιμετωπίσουμε. Θα ήθελα στο σημείο αυτό να ευχαριστήσω το δήμαρχο και συνολικά το Δήμο Χαλανδρίου για την ολιστική προσέγγιση στο θέμα της ένταξης των Ρομά. Οπωσδήποτε υπάρχουν ακόμα ζητήματα, χρειαζόμαστε σίγουρα περισσότερους διαμεσολαβητές, και όχι μόνο για τα θέματα υγείας αλλά και στην εκπαίδευση, έτσι ώστε οι άνθρωποι αυτοί να ζουν μαζί μας και όχι αποκομμένοι από μας. Γιατί μετά προκύπτουν θέματα ρατσισμού που είναι δύσκολο να τα αντιμετωπίσεις. Θεωρώ ότι αυτή η δεκαετία είναι πολύ κρίσιμη για τη χώρα μας. Με τη νέα εθνική στρατηγική για την κοινωνική ένταξη των Ρομά και με περισσότερα μέτρα στη διάθεσή μας, έχουμε, νομίζω, μια σπουδαία ευκαιρία, την τελευταία ευκαιρία μάλλον, να λύσουμε το θέμα της ένταξης των Ρομά», είπε χαρακτηριστικά. https://www.youtube.com/watch?v=XNa4BDGc3xQ Γιώργος Πατούλης: «Το πρόγραμμα έχει πολλά να προσφέρει» Ο περιφερειάρχης Αττικής Γιώργος Πατούλης από την πλευρά του, στο μαγνητοσκοπημένο μήνυμα που απέστειλε, σημείωσε την ανάγκη καταπολέμησης του αναλφαβητισμού των Ρομά σε θέματα υγείας και την πρόθεση της Περιφέρειας να στηρίξει τις προσπάθειες κοινωνικής ένταξης των πληθυσμών Ρομά. Μεταξύ άλλων τόνισε: «Το πρόγραμμα αυτό, εκτιμούμε, έχει πολλά να προσφέρει με τη δημιουργία σε όλη την Ευρώπη κέντρων αγωγής υγείας Ρομά, όπου καταρτισμένοι διαμεσολαβητές υγείας εφαρμόζουν προγράμματα για την εκπαίδευση ενηλίκων σε θέματα υγείας, ώστε να αυξηθεί το μερίδιο των Ρομά που αποκτούν ασφάλιση υγείας, να αυξηθούν τα ποσοστά εμβολιασμού, να μειωθούν τα ποσοστά ανεπιθύμητων κυήσεων, να μειωθεί ο αριθμός των Ρομά που απειλούνται από τις εξαρτήσεις. Στους αγώνες των Ελλήνων Ρομά, είμαστε συμπαραστάτες, στηρίζουμε τις προσπάθειες για την πολυπόθητη ένταξη, την κοινωνική ενσωμάτωση, την υγεία και την ευημερία, τη βελτίωση εν γένει των συνθηκών διαβίωσης, του βιοτικού και του μορφωτικού επιπέδου των Ρομά, στόχοι, τους οποίους με επιτυχία προσεγγίζει το συγκεκριμένο ευρωπαϊκό πρόγραμμα». Τη φιλοσοφία και τα αποτελέσματα του ευρωπαϊκού προγράμματος παρουσίασε ο κ. Ronald Schönknecht, project manager της γερμανικής οργάνωσης JugendStil, leader του προγράμματος, σημειώνοντας χαρακτηριστικά: «Από τη στιγμή που ξεκινήσαμε αυτή την προσπάθεια, κάνουμε έναν διαρκή αγώνα να κάνουμε τον κόσμο ένα καλύτερο μέρος για όλους ανεξαιρέτως, και συγχρόνως να βοηθήσουμε τα μέλη των ευάλωτων ομάδων να πάρουν την τύχη τους στα χέρια τους, γιατί μόνο έτσι θα δημιουργήσουμε μια λύση». Χαιρετισμό στους συνέδρους απηύθυναν επίσης ο Βασίλης Γιαννακόπουλος, αντιπεριφερειάρχης Μεταφορών &amp;amp; Επικοινωνιών και η κ. Κατερίνα Βεζύρη μέλος του τμήματος Υγείας - Πρόνοιας του ΚΚΕ.  Συμμετείχαν και εμπλούτισαν, με τις εισηγήσεις τους, τις εργασίες του συνεδρίου οι παρακάτω: Κονσταντίν Τόμα, δήμαρχος της πόλης Μπουζάου της Ρουμανίας Κώστας Ευθυμίου, αντιδήμαρχος Κοινωνικής Πολιτικής Δήμου Χαλανδρίου Isabelle Jahn, στέλεχος της JugendStil Elvis Memeti, σύμβουλος του πρωθυπουργού της Β. Μακεδονίας Mihajlo Kostovski, εκπρόσωπος του υπουργείου Υγείας της Β. Μακεδονίας Blanka Csabi, από την ΜΚΟ HEEDA, της Ουγγαρίας Fatma Bajram Azemovska and Viktorija Mihajlovska, από την ΜΚΟ SUMNAL, της Β. Μακεδονίας Bence Verpéleti, εξωτερικός αξιολογητής του προγράμματος Ferenc Szöllösi, δημοτικός σύμβουλος του Δήμου Μελικούτ της Ουγγαρίας Αχιλλέας Τιμίνης, κοινωνικός επιστήμονας, επιστημονικός συνεργάτης ΠΜΣ (Παγκόσμια Υγεία-Ιατρική των Καταστροφών) Δημήτρης Παπαμιχαήλ, διδάκτωρ της Σχολής Δημόσιας Υγείας Βασίλης Πάντζος, πρόεδρος της ΕΛΛΑΝ ΠΑΣΣΕ Κώστας Παϊτέρης, πρόεδρος της «Ένωσης Διαμεσολαβητών Ρομά» Παραβρέθηκαν επίσης οι αντιδήμαρχοι Έλενα Χριστούλη, Ιωάννα Αθανασάτου, η επικεφαλής της παράταξης «Αγαπάμε το Χαλάνδρι» Κρίστη Αγαπητού, ο επικεφαλής της παράταξης «Χαλάνδρι αλλάζουμε πορεία» Δημήτρης Λέρτας, εκπρόσωποι φορέων και υπουργείων και πολλά στελέχη της κοινωνικής υπηρεσίας του Δήμου. Σημειώνεται ότι τηρήθηκε ενός λεπτού σιγή στη μνήμη του Νίκου Μυλωνά, εκ των ιδρυτικών μελών της ΕΛΛΑΝ ΠΑΣΣΕ, που πρόωρα έχασε τη ζωή του. Στο πλαίσιο του συνεδρίου βραβεύτηκαν από τους leader του προγράμματος όλες οι διαμεσολαβήτριες υγείας που πιστοποιήθηκαν στη διάρκεια του προγράμματος για να στελεχώσουν τα κέντρα προαγωγής υγείας, όπως και η project manager του προγράμματος για τον Δήμο Χαλανδρίου κ. Ελένη Δεσιώτου. Συνάντηση με τον δήμαρχο του Μπουζάου Στο περιθώριο του συνεδρίου πραγματοποιήθηκε συνάντηση του δημάρχου του Μπουζάου Κονσταντίν Τόμα με τον δήμαρχο Χαλανδρίου Σίμο Ρούσσο, κατά την οποία οι δύο αιρετοί εξέφρασαν την ικανοποίησή τους για τη μέχρι σήμερα συνεργασία των δύο δήμων, στο πλαίσιο του προγράμματος Roma Health Care II, και δεσμεύτηκαν να διερευνήσουν περαιτέρω πιθανή συνεργασία και σε άλλους τομείς.  
