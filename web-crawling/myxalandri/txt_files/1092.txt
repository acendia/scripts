Title:
Συνεχίζονται τα έργα οδοστρώσεων στο Κάτω Χαλάνδρι
Description:
Από τις 9 Ιανουαρίου 2023 συνεχίζονται τα έργα οδοστρώσεων στο Κάτω Χαλάνδρι. Ήδη είναι υπό ολοκλήρωση οι δρόμοι: Καρδίτσης, Κεφαλληνίας, Κύθνου, Παξών, Ιθώμης Ηπείρου, Αμυκλών, Επτανήσου, Σποράδων, Θεσσαλίας, Κνωσού, Αιτωλίας, Βοιωτίας, Ακαρνανίας, Ευρυτανίας, Λοκρίδος, Φωκίδος, Άνδρου, Ιλιάδος, Ικαρίας και Κυδωνίας. Στην πόλη εξελίσσονται 4 έργα οδοποιίας συνολικού ύψους 13.100.000 ευρώ. Ξεκίνησαν τον  Οκτώβριο του 2021 από την περιοχή της Τούφας και εν συνεχεία επεκτάθηκαν στο Πολύδροσο, τον Συνοικισμό, το Πάτημα και το Κάτω Χαλάνδρι. Είχαν δημοπρατηθεί σταδιακά από το 2019, μετά την ολοκλήρωση των έργων ομβρίων, αλλά η εκκίνησή τους καθυστέρησε λόγω των ενστάσεων των εργολάβων. Τώρα αναμένεται η εξέλιξη των δικαστικών προσφυγών για τα έργα οδοποιίας που δημοπρατήθηκαν το 2021 και το 2022. Σημειώνεται ότι τα έργα οδοποιίας εκτελούνται με αυστηρή προτεραιότητα στις οδούς όπου έχει ολοκληρωθεί η εγκατάσταση των δικτύων υποδομής (φυσικού αερίου, οπτικών ινών, ΕΥΔΑΠ και ΔΕΔΔΗΕ), προκειμένου να μην παρατηρείται το φαινόμενο να σκάβονται ξανά δρόμοι που έχουν ασφαλτοστρωθεί. Η αποκατάσταση και η ανύψωση των φρεατίων γίνεται μετά το πέρας των οδοστρώσεων. https://www.youtube.com/watch?v=n3I0lNxvtJ0 Σίμος Ρούσσος: «Τα έργα υλοποιούνται κόντρα στις τεράστιες ανατιμήσεις υλικών» «Τα έργα οδοστρώσεων που τόσο έχει ανάγκη η πόλη, έρχονται να προστεθούν σε μια σειρά έργων υποδομών που δεν είχαν γίνει στην πόλη τουλάχιστον τα τελευταία 30 χρόνια. Τα έργα ομβρίων, η ανακατασκευή της οδού Ηρώων Πολυτεχνείου, η ανέγερση του νέου δημαρχείου, το αθλητικό κέντρο στο Πάτημα, τα έργα στα σχολεία, η δημιουργία χώρων συνάθροισης στο Πάτημα και οι εκτεταμένες αναπλάσεις που προωθούνται στις γειτονιές και στο κέντρο, αλλάζουν την πόλη, με τρόπο που ποτέ δεν είχε γίνει μέχρι σήμερα. »Όλα τα παραπάνω έργα υλοποιούνται στο ασφυκτικό πλαίσιο της ενεργειακής κρίσης και των συνακόλουθων πληθωριστικών πιέσεων που έχουν εκτοξεύσει τις τιμές των υλικών. Καταβάλλεται όμως κάθε δυνατή προσπάθεια, από τη σημερινή διοίκηση, να συνεχιστούν απρόσκοπτα γιατί τα έχει ανάγκη η πόλη και οι πολίτες», σχολίασε ο δήμαρχος Χαλανδρίου Σίμος Ρούσσος, με αφορμή τα έργα οδοστρώσεων και στο Κάτω Χαλάνδρι.
