Title:
Μάνος Κρανίδης: Αναπτυξιακό μέτρο η έκπτωση φόρου στα ακίνητα
Description:
Η έκπτωση φόρου μέχρι 40% των δαπανών από εργασίες ανακαίνισης, ενεργειακής, λειτουργικής ή αισθητικής αναβάθμισης ακινήτων είναι ένα από τα νέα αναπτυξιακά μέτρα της κυβέρνησης. Η άποψη του Μάνου Κρανίδη, Πολιτικού μηχανικού ΕΜΠ, MSc, CEO Krama Property, μέλος Δ.Σ. ΠΟΜΙΔΑ Η δυνητική επιτυχία του είναι εφικτή, εάν υπολογιστεί ότι περίπου 2 εκατ. κτίρια έχουν ανεγερθεί με άδεια οικοδομής προ του 1980 και χρήζουν αναβάθμισης! Για να αποτελέσει, όμως, δυναμικό διαχρονικό κίνητρο για το απαιτούμενο αναπτυξιακό άλμα, τότε κρίσιμη προϋπόθεση είναι η μαζική πολλαπλασιαστική αναπτυξιακή επιρροή και το μεγάλο εύρος εφαρμογής του. Τα κύρια σημεία της δομής του συγκεκριμένου αναπτυξιακού μέτρου για ένα επιτυχημένο αναπτυξιακό αποτύπωμα είναι: Α. Να περιλαμβάνει όλες τις εργασίες ανακαίνισης, ενεργειακής και λειτουργικής αναβάθμισης χωρίς περιορισμούς και αποκλεισμούς. Θα πρέπει να εμπίπτουν και οι ειδικές εργασίες στατικής ενίσχυσης που αφορούν πολλά ακίνητα παλαιότητας. Ειδικά των ιδιοκτητών που έχουν διατηρητέα κτίρια τα οποία ρημάζουν. Επίσης κρίσιμο είναι εάν το μέτρο θα αφορά όλους (φυσικά/νομικά πρόσωπα) και όλα τα είδη ακινήτων. Β. Να μην υπάρχει αυστηρός περιορισμός εισοδηματικών κριτηρίων και όριο προϋπολογισμού εργασιών. Αλλωστε, τέτοια μέτρα είναι δυνατό κίνητρο για εκατομμύρια ιδιοκτήτες, ειδικά μεσαίων και υψηλών εισοδημάτων, που δεν υπάγονται εύκολα στο «Εξοικονομώ Κατ’ Οίκον», να προβούν στις αναγκαίες επενδύσεις ανακαίνισης των ακινήτων τους, με άμεση απόδοση γι’ αυτούς και για την οικονομία. Αλλωστε, οι ιδιοκτήτες μεσαίων εισοδημάτων έχουν πιθανώς και την απαιτούμενη ρευστότητα που απαιτεί το μπόνους της έκπτωσης του 40%. Γ. Να εφαρμόζεται η έκπτωση φόρου, ως κουμπαράς, συμψηφιστικά με τους φόρους του ιδιοκτήτη -δηλαδή φόρο εισοδήματος, ΕΝΦΙΑ, κ.λπ.- και όχι να εκπίπτει από το ετήσιο φορολογητέο εισόδημά του. Πρώτον, γιατί το κίνητρο είναι ισχυρότερο και διαφανές. Δεύτερον, γιατί η εφαρμογή είναι πιο απλή, αφού το κράτος εξασφαλίζει την πλήρη δυνατότητα πληρωμών όλων των φόρων μέσω των επενδύσεων κάθε ωφελούμενου χωρίς την καταβολή χρημάτων. Επίσης, είναι πολύ εύκολο να εφαρμοστεί η έκπτωση της δαπάνης σε πάροδο τριετίας, όπως έχει ανακοινωθεί. Αναμφίβολα, η έκπτωση φόρου του 40% των δαπανών ανακαίνισης, ενεργειακής, λειτουργικής και αισθητικής αναβάθμισης μπορεί να είναι ένα δυναμικό αναπτυξιακό κίνητρο μαζικής επιρροής, αρκεί να είναι οριζόντιο, χωρίς περίπλοκους περιοριστικούς όρους. Επίσης, θα ενισχύσει τις θέσεις εργασίας, τον όγκο των επενδύσεων και τα φορολογικά έσοδα. Το πολυπόθητο αναπτυξιακό άλμα, ρυθμών μίνιμουμ 4%, απαιτεί ένα πλέγμα κινήτρων επενδύσεων με μαζικό αναπτυξιακό αποτύπωμα, ειδικά στο μικρομεσαίο επίπεδο της οικονομίας. Αλλωστε, οι μικρομεσαίες επενδύσεις είναι ο κρίσιμος παράγοντας για την εκτόξευση της ελληνικής οικονομίας και οι εκπτώσεις φόρου είναι το καλύτερο κίνητρο, που αναίτια χάθηκε στον βωμό των παράλογων αντιαναπτυξιακών δημοσιονομικών περικοπών των μνημονίων.  Πηγή: www.real.gr   
