Title:
Θερινή ώρα από τα ξημερώματα της Κυριακής
Description:
Από την Κυριακή 27 Μαρτίου 2022 τίθεται σε εφαρμογή η θερινή ώρα. Συγκεκριμένα, στις 03:00 τα ξημερώματα της Κυριακής, οι δείκτες των ρολογιών θα πρέπει να μετακινηθούν μία ώρα μπροστά, ώστε να δείχνουν 04:00.  Η επίσημη ανακοίνωση του Υπουργείου Υποδομών και Μεταφορών αναφέρει: «Υπενθυμίζουμε ότι, την Κυριακή 27 Μαρτίου 2022, λήγει η εφαρμογή του μέτρου της χειμερινής ώρας, σύμφωνα με την Οδηγία 2000/84 του Ευρωπαϊκού Κοινοβουλίου και του Συμβουλίου της 19/01/2001, σχετικά με τις διατάξεις για τη χειμερινή ώρα. Οι δείκτες των ρολογιών πρέπει να μετακινηθούν μία ώρα μπροστά, δηλαδή από 03:00 π.μ. σε 04:00 π.μ.». Ώρες κοινής ησυχίας Με την ευκαιρία, να θυμηθούμε ποιες είναι οι ώρες κοινής ησυχίας και τι κάνουμε σε περίπτωση που παραβιάζονται. «Η Ελληνική Αστυνομία ενημερώνει τους πολίτες ότι, σύμφωνα με την Αστυνομική Διάταξη 3 του 1996, οι ώρες μεσημβρινής και νυκτερινής ησυχίας είναι οι ακόλουθες: Κατά τη θερινή περίοδο, από 15:00 έως 17:30 και από 23:00 έως 07:00.Θερινή περίοδος, λογίζεται το χρονικό διάστημα από την 1η Απριλίου έως την 30η Σεπτεμβρίου. Κατά τη χειμερινή περίοδο, από 15:30 έως 17:30 και από 22:00 έως 07:30.Χειμερινή περίοδος, λογίζεται το χρονικό διάστημα, από την 1η Οκτωβρίου έως την 31η Μαρτίου. Οι παραβάτες των διατάξεων της εν λόγω Αστυνομικής Διάταξης, διώκονται σε βαθμό πταίσματος. Προς τούτο οι πολίτες δύνανται να απευθύνονται στην Αστυνομία για βεβαίωση της παράβασης, καθώς και να υποβάλλουν Έγκληση σε βάρος των παραβατών».
