Title:
ΟΑΣΑ: Με συνέπεια ανταποκρίνονται οι επιβάτες στην είσοδο από την μπροστινή πόρτα λεωφορείων και τρόλεϊ
Description:
Εφαρμογή του μέτρου της επιβίβασης, σε λεωφορεία και τρόλεϊ, από την μπροστινή θύρα των οχημάτων Μετά το κλείσιμο των πυλών σε μετρό και ηλεκτρικό, ο ΟΑΣΑ, σε συνεργασία με την ΟΣΥ, προχώρησε στην εφαρμογή του μέτρου της επιβίβασης, σε λεωφορεία και τρόλεϊ, από την μπροστινή θύρα των οχημάτων, με το επιβατικό κοινό να ανταποκρίνεται με συνέπεια. Όπως αναφέρει χαρακτηριστικά ο ΟΑΣΑ, το μέτρο αυτό, το οποίο τυγχάνει ευρείας εφαρμογής σε πανευρωπαϊκό (Λονδίνο, Παρίσι, Βαρκελώνη, Βερολίνο, Ελσίνκι) και όχι μόνο επίπεδο, αποσκοπεί στην ομαλότερη ροή των επιβατών εντός του οχήματος, δεδομένου ότι οι επιβάτες εισέρχονται από την μπροστινή θύρα και αποβιβάζονται από τις υπόλοιπες. Παράλληλα, το μέτρο στοχεύει στη διασφάλιση των εσόδων του ομίλου ΟΑΣΑ και την ελαχιστοποίηση της εισιτηριοδιαφυγής. Για τη βέλτιστη εξυπηρέτηση του επιβατικού κοινού, έχουν τοποθετηθεί ειδικά αυτοκόλλητα στα οχήματα του στόλου της ΟΣΥ, ενώ οι ενέργειες ενημέρωσης επεκτείνονται στις προμετωπίδες και στις οθόνες τηλεματικής των οχημάτων, στις «έξυπνες στάσεις» και στην εφαρμογή OASA Telematics. Σημειώνεται ότι κάθε επιβάτης οφείλει να επικυρώνει ηλεκτρονικό εισιτήριο / κάρτα, κατά την είσοδό του, σε λεωφορεία και τρόλεϊ. O ΟΑΣΑ παρακολουθεί διαρκώς το συγκοινωνιακό έργο μέσω της εφαρμογής της τηλεματικής, κάτι το οποίο επιτρέπει την πραγματοποίηση λειτουργικών παρεμβάσεων, όπου κρίνεται σκόπιμο. &amp;nbsp;
