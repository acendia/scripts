Title:
“Ερασιτέχνες” διαρρήκτες παραβίασαν σπίτι στο Χαλάνδρι, πήραν κοσμήματα αλλά ...ξέχασαν το όπλο τους
Description:
Ερασιτέχνες φαίνεται πως ήταν οι διαρρήκτες που χτύπησαν στο Χαλάνδρι καθώς φεύγοντας από την κατοικία που παραβίασαν ξέχασαν πίσω το όπλο τους. Οι δράστες μπήκαν στο εσωτερικό σπιτιού στην οδό Μεσσηνίας από την μπαλκονόπορτα και εκμεταλλευόμενοι την απουσία της ιδιοκτήτριας το έκαναν... «φύλλο και φτερό». Εν τέλει εντόπισαν κοσμήματα αξίας 3.000 ευρώ και διέφυγαν με τη λεία τους, όμως άφησαν πίσω τους ένα αεροβόλο όπλο τύπου «Uzi». Όταν η 41χρονη γυναίκα επέστρεψε στο σπίτι διαπίστωσε τι είχε συμβεί. Στο σημείο κλήθηκε η ΕΛ.ΑΣ. και κατά τη διάρκεια της έρευνας εντοπίστηκε σε υπνοδωμάτιο το αεροβόλο, κατασχέθηκε και μεταφέρθηκε για ανάλυση στα Εγκληματολογικά Εργαστήρια. Κατά δήλωση της 41χρονης το όπλο άνηκε στους διαρρήκτες, οι οποίοι το... ξέχασαν κατά τη διαφυγή τους! Στην κατάθεσή της στις Αρχές που παρουσιάζει το iefimerida.gr, η άτυχη γυναίκα περιγράφει πως, μετά το αρχικό σοκ της διάρρηξης, αντιλήφθηκε το όπλο που βρισκόταν μέσα στο σπίτι της και ξανακάλεσε τις Αρχές. Η κατάθεση της ιδιοκτήτριας του σπιτιού στις Αρχές: «Διαμένω μαζί με τα δύο ανήλικα παιδιά μου σε διαμέρισμα πρώτου ορόφου πολυκατοικίας που βρίσκεται στο Χαλάνδρι. Εργάζομαι στην περιοχή της Κηφισιάς και έφυγα από την οικία μου την 09:00 ώρα σήμερα με σκοπό να πάω στην εργασία μου και τα παιδιά μου πήγαν στο σχολείο τους, που βρίσκεται απέναντι από το σπίτι μας. Έχω την κυρία ... την οποία απασχολώ ως οικιακή βοηθό και με βοηθάει με τις εργασίες της οικίας μου, η οποία πήρε τα παιδιά από το σχολείο το μεσημέρι και τα πήγε στο σπίτι και περί ώρα 18:00 της ιδίας πήρε τα παιδιά από το σπίτι και τα πήγε στις δραστηριότητές τους και επέστρεψαν περίπου στις 19:30. Εκεί ενόσω εγώ ήμουν ακόμη στην εργασία μου με πήρε η κυρία ... και μου ανέφερε ότι δεν μπορούσε να ανοίξει την κεντρική θύρα. Τότε, έφυγα από την εργασία μου και πήγα στην οικία μου. Εκεί διαπίστωσα ότι όντως η κεντρική θύρα δεν άνοιγε και κάλεσα το 100. Αφού ήρθαν οι αστυνομικοί, εισήλθε-αν από το μπαλκόνι της οικίας μου, όπου διαπίστωσαν ότι είχε παραβιαστεί στο ύψος της κλειδαριάς, και έπειτα άνοιξαν εσωτερικά καθόσον ήταν ο σύρτης κατεβασμένος. Αφού εισήλθα εντός, διαπίστωσα ότι κατά το χρονικό διάστημα προφανώς από την 18:00 ώρα έως 19:30 ώρα της 27.1.2023 άγνωστος-οι δράστης-ες, αφού αναρριχήθηκε-αν στο μπαλκόνι που βρίσκεται στην πίσω πλευρά, παραβίασε-αν τη συρόμενη μπαλκονόπορτα και αφού εισήλθε-αν εντός, ερεύνησε-αν κυρίως τους χώρους της κρεβατοκάμαράς μου και του μπάνιου, όπου τελικώς αφαίρεσε-αν κοσμήματα από τη συρταριέρα του υπνοδωματίου μου, αξίας κατά προσέγγιση 3.000 ευρώ. Αφού λοιπόν οι αστυνομικοί έκαναν τον έλεγχο, μου υπέδειξαν ότι πρέπει να έρθω στην Υπηρεσία σας και έφυγαν. Αφού λοιπόν ήμουν στο σπίτι μόνη, διαπίστωσα ότι πάνω στο κρεβάτι υπήρχε ένα μαύρο όπλο το οποίο δεν μου ανήκει και σας κάλεσα. Άμεσα ξαναήρθαν οι αστυνομικοί, που το παρέλαβαν και το έφεραν στην Υπηρεσία σας. Επιθυμώ να πάρετε αποτυπώματα. Επιθυμώ την ποινική δίωξη του αγνώστου-ων δράστη-ών για την εις βάρος μας κλοπή, καθώς και όποιου σχετίζεται με την εις βάρος μου κλοπή». Πηγή: www.iefimerida.gr
