Title:
Πότε θα κλείσουν οι πύλες σε Μετρό και Ηλεκτρικό
Description:
Στην εποχή του ηλεκτρονικού εισιτηρίου οι αστικές συγκοινωνίες της Αθήνας - Ξεπέρασαν τις 540.000 οι προσωποποιημένες κάρτες - Ο προγραμματισμός του κλεισίματος των πυλών A. O ΟΑΣΑ ανακοινώνει ότι έχουν εκδοθεί περισσότερες από 540.000 προσωποποιημένες κάρτες ATH.ENA Card, κάτι το οποίο αναδεικνύει τη δυναμική του ηλεκτρονικού εισιτηρίου. Παράλληλα, έχει προσωποποιηθεί και αποσταλεί το σύνολο των αιτήσεων, που έχει υποβληθεί μέσω της σχετικής εφαρμογής στην ιστοσελίδα www.athenacard.gr, στις οποίες συμπεριλαμβάνονται άνεργοι και ΑμεΑ. Οι τρέχουσες νέες αιτήσεις διεκπεραιώνονται χωρίς καθυστέρηση. Σε ανέργους και ΑμεΑ έχουν εκδοθεί περί τις 45.000 προσωποποιημένες κάρτες. Το δικαίωμα της δωρεάν μετακίνησης πιστοποιείται μέσω ειδικής εφαρμογής της ΗΔΙΚΑ (www.idika.gr), από τη Δευτέρα 5 Μαρτίου. Οι ενδιαφερόμενοι συμπληρώνουν τα ανάλογα πεδία, η ΗΔΙΚΑ επιβεβαιώνει το σχετικό δικαίωμα και στη συνέχεια, οι δικαιούχοι «φορτίζουν» το δωρεάν κόμιστρο στα αυτόματα μηχανήματα. Καλούνται οι εν λόγω δικαιούχοι (άνεργοι, ΑμεΑ), που δεν έχουν εκδώσει προσωποποιημένη κάρτα, να προβούν σε αίτηση στο διαδίκτυο (www.athenacard.gr), είτε να μεταβούν στα εκδοτήρια προσωποποιημένων καρτών. Β. Ο Οργανισμός συνιστά στο επιβατικό κοινό και για τη βέλτιστη εξυπηρέτησή του την προμήθεια εισιτηρίων με πολλαπλές διαδρομές (10 + 1, 5 + 0). Η επικύρωση των ηλεκτρονικών εισιτηρίων και καρτών, σε μετρό και ηλεκτρικό, γίνεται δύο φορές, μία κατά την είσοδο στις πύλες των σταθμών και μία κατά την έξοδο και πάντα στον αναγνώστη που βρίσκεται στη δεξιά πλευρά. Αντίστοιχα, σε λεωφορεία, τρόλεϊ και τραμ η επικύρωση γίνεται μία φορά κατά την είσοδο. Ο ΟΑΣΑ προτρέπει τους επιβάτες να επαναχρησιμοποιούν τα ηλεκτρονικά εισιτήρια και κάρτες, διότι είναι επαναφορτιζόμενα. Γ. Εντός του πρώτου δεκαπενθημέρου του Μαρτίου θα πραγματοποιηθεί το σταδιακό κλείσιμο των πυλών σε σταθμούς του Μετρό και του Ηλεκτρικού. Ο προγραμματισμός είναι ο ακόλουθος: Ο σταθμός «Σύνταγμα» θα κλείσει την Κυριακή 4 Μαρτίου. Η πύλη των ΑμεΑ θα παραμείνει ανοιχτή έως τις 15 Μαρτίου, οπότε και θα κλείσει. Το διάστημα μεταξύ 5-10 Μαρτίου και 12-14 Μαρτίου το κλείσιμο των πυλών θα διεξαχθεί σε ώρες μη αιχμής (εκτός δηλαδή 06:00-10:00 και 15:00-19:00). Οι σταθμοί «Ανθούπολη», «Περιστέρι», «Σεπόλια», «Ηλιούπολη», «Άλιμος», «Αργυρούπολη», «Ελληνικό», «Αγ. Μαρίνα», «Κεραμεικός», «Χολαργός», «Νομισματοκοπείο», «Αγ. Παρασκευή», «Χαλάνδρι», «Ταύρος» και «Μαρούσι» θα κλείσουν στις 11 Μαρτίου (η πύλη των ΑμεΑ θα παραμείνει ανοικτή). Στις 15 Μαρτίου θα υλοποιηθεί το κλείσιμο όλων των πυλών. Στους σταθμούς «Αγ. Αντώνιος», «Αγ. Δημήτριος», «Αιγάλεω», «Ελαιώνας» και «Δ. Πλακεντίας» οι πύλες έχουν ήδη κλείσει (η πύλη των ΑμεΑ θα παραμείνει ανοιχτή). Στις 15 Μαρτίου θα υλοποιηθεί το κλείσιμο όλων των πυλών. &amp;nbsp;
