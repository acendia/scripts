Title:
Μάνος Κρανίδης: Η αναστολή του ΦΠΑ κίνητρο με μαζική επιρροή, αλλά...
Description:
Η αναστολή του ΦΠΑ για όλα τα ακίνητα στα οποία επιβάλλεται, δηλαδή αυτά με άδεια οικοδομής από την 1/1/2006, είναι ένα από τα νέα επικουρικά αναπτυξιακά κίνητρα της κυβέρνησης. Η άποψη του Μάνου Κρανίδη, Πολιτικού μηχανικού ΕΜΠ, MSc, CEO Krama Property, μέλους Δ.Σ. ΠΟΜΙΔΑ. Η δυνητική επιτυχία του είναι εφικτή γιατί καλύπτει τις προϋποθέσεις μαζικής αναπτυξιακής επιρροής, με κύριο πλεονέκτημα το μεγάλο εύρος εφαρμογής του. Τα δύο κύρια σημεία της δομής και η βασική προϋπόθεση του συγκεκριμένου κινήτρου για ένα επιτυχημένο αναπτυξιακό αποτύπωμα είναι: Α. Η αναδρομική ισχύς, που είναι σημαντική αφού περίπου 80.000-100.000 ακίνητα έχουν ανεγερθεί με άδεια οικοδομής μετά την 1/1/2006 και παραμένουν αδιάθετα. Ωφελημένοι είναι οι κατασκευαστές, που έχουν μια καλύτερη συνθήκη για να μεταβιβάσουν τα ακίνητά τους και, βέβαια, οι ενδιαφερόμενοι, αφού το κόστος μεταβίβασης μειώνεται κατά 21% καθώς πλέον εφαρμόζεται φόρος 3% και όχι ΦΠΑ 24%. Στους αδικημένους περιλαμβάνονται, βέβαια, αυτοί που αγόρασαν ακίνητα τελευταίας 13ετίας και ήδη επιβαρύνθηκαν με τον ΦΠΑ. Β. H μελλοντική ισχύς, που είναι επίσης πολύ σημαντική, διότι δίνει κίνητρο για νέες άδειες δόμησης και κατασκευές με άμεσα πλεονεκτήματα, όπως την αύξηση των επενδύσεων, νέες θέσεις εργασίας και τη νέα προσφορά σύγχρονων κατοικιών. Υπάρχει η δυνατότητα για αύξηση των συνολικών επενδύσεων ακινήτων κατά 4-8 δισ. ευρώ τα επόμενα έτη. Επίσης, το κόστος μεταβίβασης του τελικού αγοραστή μειώνεται κατά 21% και εφαρμόζεται φόρος 3% στην ίδια λογική ως ανωτέρω. Γ. Προϋπόθεση επιτυχίας είναι η πολιτική ενίσχυσης της ζήτησης νέων ακινήτων και γενικά της οικονομίας όπως η αύξηση του διαθέσιμου εισοδήματος, η διεύρυνση της συμπληρωματικής οριοθετημένης τραπεζικής δανειοδότησης και η μείωση της φορολογίας, καθώς δεν επαρκεί η ζήτηση εξωτερικού αλλά πρέπει να αναγεννηθεί, με υγιή τρόπο, η εσωτερική ζήτηση. Το πολυπόθητο αναπτυξιακό άλμα, ρυθμών μίνιμουμ 4%, απαιτεί ένα πλέγμα κινήτρων επενδύσεων με μαζικό αναπτυξιακό αποτύπωμα, ειδικά στην πραγματική καθημερινή οικονομία. Η αναστολή του ΦΠΑ στις οικοδομές και με αναδρομική ισχύ από το 2006 είναι ένα τέτοιο αναπτυξιακό κίνητρο που θα προκαλέσει ενίσχυση των επενδύσεων στις κατασκευές. Ομως αυτές δεν μπορούν να αποτελέσουν ξανά την κύρια ατμομηχανή της ελληνικής οικονομίας, αλλά πρέπει να ενταχθούν δυναμικά σε ένα μελετημένο σχέδιο σύγχρονης διατηρήσιμης ανάπτυξης με βάση τις νέες τεχνολογίες, την καινοτομία, τη μεταποίηση, τη διατροφή, τον τουρισμό, την υγεία και την αγροτική παραγωγή. Αλλωστε, κάθε βιώσιμη νέα επένδυση πραγματοποιείται με νέες υποδομές, δημιουργεί νέες θέσεις εργασίας, άρα νέο εισόδημα και νέα ζήτηση για επενδύσεις σε νέες κατοικίες, δημιουργώντας έτσι έναν υγιή ενάρετο αναπτυξιακό κύκλο. Αυτή η συνολική λογική λείπει σήμερα από την ελληνική οικονομία και τέτοια μαζικά κίνητρα, όπως η αναστολή του ΦΠΑ στις κατασκευές, είναι ένα δυνατό βήμα μπροστά! Δημοσιεύθηκε στη Real News
