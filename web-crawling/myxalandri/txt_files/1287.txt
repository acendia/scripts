Title:
Παγκόσμια Ημέρα Τροφίμων - Δράσεις του Δήμου Χαλανδρίου για αποτροπή και μείωση των τροφικών αποβλήτων
Description:
Η Παγκόσμια Ημέρα Τροφίμων στις 16 Οκτωβρίου, μας υπενθυμίζει ότι η ανάγκη καταπολέμησης της σπατάλης τροφίμων και των τροφικών αποβλήτων έχει καταστεί, τα τελευταία χρόνια, ζήτημα μείζονος πολιτικής και κοινωνικής σημασίας. Αρκεί να αναλογιστούμε ότι 88 εκατομμύρια τόνοι τροφών χάνονται κάθε χρόνο σε όλη την αλυσίδα διακίνησης τροφίμων, από την παραγωγή έως την κατανάλωση, με σχετιζόμενο κόστος 143 δισεκατομμύρια ευρώ. Οι περιβαλλοντικές επιπτώσεις είναι επίσης μεγάλες. Η παγκόσμια απώλεια και σπατάλη τροφίμων ισοδυναμεί με το 8-10% των συνολικών ανθρωπογενών εκπομπών αερίων του θερμοκηπίου και κοστίζει περίπου 1 τρισεκατομμύριο δολάρια ετησίως. Δηλαδή το 30% της γεωργικής γης σπαταλιέται. Αναγνωρίζοντας ότι ο τρόπος που παράγουμε, καταναλώνουμε και σπαταλούμε τρόφιμα έχει βαρύ αντίκτυπο στον πλανήτη, καθώς ασκεί πρωτοφανή πίεση στους φυσικούς μας πόρους, στο κλίμα και στο φυσικό περιβάλλον, ο Δήμος Χαλανδρίου συμμετέχει στα ευρωπαϊκά προγράμματα ToNoWaste και FoodRUs (Horizon 2020) που στοχεύουν αφενός στην αποτροπή και μείωση τροφικών αποβλήτων και αφετέρου στην ανάπτυξη και εφαρμογή στρατηγικών που θα περιορίσουν τις απώλειες σε όλη την τροφική αλυσίδα -από την παραγωγή έως την τελική κατανάλωση σε επίπεδο νοικοκυριών- και θα οδηγήσουν στην αποτελεσματικότερη αξιοποίηση των τροφικών πόρων. ToNoWaste Το πρόγραμμα ξεκίνησε με εναρκτήρια διήμερη συνεδρίαση που έλαβε χώρα 5 &amp;amp; 6 Οκτωβρίου στο Castelló de la Plana της Ισπανίας με τη συμμετοχή δια ζώσης κι εξ αποστάσεως όλων των συμμετεχόντων μελών της κοινοπραξίας. Περιγράφοντας τους στόχους του προγράμματος, η συντονίστρια, καθηγήτρια María Jesús Muñoz-Torres από το Πανεπιστήμιο Jaume I, δήλωσε: «Tο έργο αντιμετωπίζει τις προκλήσεις των στόχων βιώσιμης ανάπτυξης του ΟΗΕ (Sustainable Development Goals- SDGs) για τη μείωση των περιβαλλοντικών και κοινωνικών αντικτύπων των παραγωγικών και καταναλωτικών μοντέλων μας. Το πρόγραμμα ToNoWaste προτείνει λύσεις βασισμένες στην επιστήμη, που μας επιτρέπουν να διασφαλίσουμε τη βιωσιμότητα των ενεργειών μας για να μειώσουμε τα απόβλητα σε όλη την αγροδιατροφική αλυσίδα, από την παραγωγή στην κατανάλωση. Πιλοτικές εφαρμογές θα διεξαχθούν σε πόλεις που έχουν επιδείξει τη δέσμευσή τους στη βιωσιμότητα όπως η Βαλένθια, η Βιέννη και το Γκρατς». Στο ToNoWaste συμμετέχουν 21 εταίροι από 7 ευρωπαϊκές χώρες με συντονιστή το πανεπιστήμιο Jaume I του Castellón στην Ισπανία. FoodRus Στόχος του προγράμματος είναι η ανάπτυξη και εφαρμογή στρατηγικών που θα περιορίσουν τις απώλειες σε όλη την τροφική αλυσίδα -από την παραγωγή έως την τελική κατανάλωση σε επίπεδο νοικοκυριών- και θα οδηγήσουν στην αποτελεσματικότερη αξιοποίηση των τροφικών πόρων. Συγκεκριμένα, θα αναπτυχθούν 23 καινοτόμες τεχνικές, κοινωνικές, οικονομικές, νομικές, εκπαιδευτικές και οργανωτικές λύσεις, προκειμένου να αντιμετωπιστούν οι προκλήσεις που παρουσιάζουν στην Ευρώπη, οι τρεις πιο σημαντικές αλυσίδες τροφών: λαχανικά, κρέας και ψάρι και προϊόντα αρτοποιίας. Ο Δήμος Χαλανδρίου (ο μόνος που επιλέχθηκε για συμμετοχή από τους τέσσερις δήμους που συμμετείχαν στο ευρωπαϊκό πρόγραμμα Waste4Think), θα συμβάλει στο πρόγραμμα με συγκεκριμένες προτάσεις και καλές πρακτικές που θα αφορούν μεταξύ άλλων καμπάνιες για την αποτροπή δημιουργίας αποβλήτων, διαμόρφωση κινήτρων για τα καταστήματα εφοδιασμού και εστίασης, τις κοινωνικές κουζίνες και βέβαια τις πρακτικές συλλογής και αξιοποίησης βιοαποβλήτων, τις οποίες ανέπτυξε ο Δήμος στο πλαίσιο του Waste4Think.  
