Title:
Συνάντηση εργασίας προέδρου ΠΕΔΑ και δημάρχου Χαλανδρίου
Description:
Τον Δήμαρχο Χαλανδρίου κ. Σίμο Ρούσσο επισκέφθηκε στο Δημαρχείο της πόλης, ο Πρόεδρος της Περιφερειακής Ένωσης Δήμων Αττικής και Δήμαρχος Νίκαιας/Ρέντη, κ. Γιώργος Ιωακειμίδης στο πλαίσιο των προγραμματισμένων συναντήσεων εργασίας με τους Δημάρχους του λεκανοπεδίου Αττικής. Οι δύο αυτοδιοικητικοί είχαν πολύωρη συνεργασία για σειρά θεμάτων αυτοδιοικητικού χαρακτήρα κυρίως για εκείνα που αναδιαμορφώθηκαν από το νομοθετικό πλαίσιο «Κλεισθένης Ι» καθώς και για τα ζητήματα που επιβραδύνουν εξ αιτίας της γραφειοκρατίας, της πολυνομίας αλλά και της υποστελέχωσης το εξελικτικό έργο της αυτοδιοίκησης. Ο κ. Γ. Ιωακειμίδης είχε την ευκαιρία να ενημερώσει τον συνομιλητή του για τις προγραμματισμένες δράσεις της Περιφερειακής Ένωσης Δήμων Αττικής στο τελευταίο τετράμηνο του 2018 στις οποίες, μεταξύ άλλων, περιλαμβάνονται οι παρουσιάσεις δύο μελετών η μία για τον πλημμυρικό κίνδυνο ανά περιοχή της Αττικής και η άλλη για το διαχειριστικό πρωτόκολλο αντιμετώπισης σεισμών στην Αττική. Ο Δήμαρχος Χαλανδρίου κ. Σίμος Ρούσσος ενημέρωσε με τη σειρά του τον Πρόεδρο της Π.Ε.Δ.Α. για τις υλοποιούμενες παρεμβάσεις στην πόλη, οι οποίες, βρίσκονται σε πλήρη εξέλιξη και είναι κατά κύριο λόγο υποστηρικτικές προς την καθημερινότητα του Δημότη με προτεραιότητες, την καθαριότητα, τη συντήρηση του οδοφωτισμού και των κοινόχρηστων χώρων της πόλης. Ο κ. Σ. Ρούσσος αναφέρθηκε και στο υπό εκκίνηση έργο, λήψης μέτρων διασφάλισης της δημόσιας υγείας σε περιπτώσεις φυσικών καταστροφών καθώς και στις προσπάθειες που καταβάλλονται εκ μέρους της Δημοτικής Αρχής προς την Περιφέρεια Αττικής προκειμένου να υποστηριχθεί οικονομικά το έργο ανέγερσης του νέου Δημαρχείου της πόλης σε ιδιόκτητο οικόπεδο του Δήμου.&amp;nbsp; &amp;nbsp;
