Title:
Υποψήφιος δήμαρχος Χαλανδρίου ο Γιώργος Θωμάς με τη στήριξη του ΚΙΝΑΛ
Description:
Δήλωση του κ. Γιώργου Θωμά, υποψήφιου δημάρχου Χαλανδρίου: Στον χώρο της τοπικής αυτοδιοίκησης με την ψήφιση του νόμου «ΚΛΕΙΣΘΕΝΗΣ» διαμορφώθηκε ένα νέο τοπίο. Η κυβέρνηση ψήφισε ένα ημιτελές και αντιλειτουργικό σύστημα που μόνο σύστημα απλής αναλογικής δεν είναι, με σκοπό τα κομματικά οφέλη και το μπλοκάρισμα της λειτουργίας της Τ.Α., με τελικό στόχο την συγκέντρωση αρμοδιοτήτων σε μονοπρόσωπα όργανα ή και την μεταφορά τους σε κρατικούς μη αυτοδιοικητικους φορείς. Παρόλα αυτά το σύστημα αυτό, στα χέρια Δημάρχων που πιστεύουν στην Δημοκρατική λειτουργία των Θεσμών, στον Δημοκρατικό προγραμματισμό, στον οργανωμένο διάλογο, στις αρχές της συμμετοχικότητας και στην αποκέντρωση πόρων, υπηρεσιών και εξουσιών, μπορεί, μέσα από συναινέσεις, και συνεργασίες επί τη βάση προγραμματικών αρχών και όχι επί τη βάση συναλλαγών και ανταλλαγμάτων, να γίνει εργαλείο για μια Δημοκρατικά λειτουργούσα Τοπική Αυτοδιοίκηση. Στην μέχρι σήμερα διαδρομή μου, υπήρξα συνεπής στις αρχές της συνέπειας, της συνεργασίας, της διαφάνειας, της Δημοκρατικής λειτουργίας, του σεβασμού του δημόσιου χρήματος και της αποτελεσματικότητας, χωρίς στερεότυπα και ιδεολογικές αγκυλώσεις. Με βάση και εφόδιο τις σταθερές αυτές αρχές μου, και λαμβάνοντας υπόψη το νέο νομοθετικό πλαίσιο, προσηλωμένος σταθερά στον στόχο της καλυτέρευσης της ζωής, της αναβάθμισης της ποιότητας της αστικής κινητικότητας και την ενίσχυση του αισθήματος ασφάλειας των κατοίκων αυτής της πόλης, αποφάσισα, όπως έχω εδώ και καιρό δηλώσει, να ζητήσω την στήριξη των συμπολιτών μου για την εκλογή μου στην θέση του Δημάρχου Χαλανδρίου. Το Χαλάνδρι με αποκλειστική ευθύνη της σημερινής Δημοτικής αρχής που αρνήθηκε επίμονα την συζήτηση για ένα στρατηγικό σχέδιο ανάπτυξης και λειτουργίας της πόλης, μέρα με την μέρα ως πολεοδομικό συγκρότημα και ως λειτουργία πόλης χάνει την προσωπικότητά του, γίνεται ένας τόπος απρόσωπος χωρίς ταυτότητα, απρόσιτος λόγω κυκλοφοριακού, μια μεγαλούπολη κακέκτυπο των σύγχρονων μεγαλουπόλεων. Η Δημοτική αρχή αλλά και όλοι αυτοί που είναι στα δημοτικά πράγματα τα τελευταία χρόνια, και συνεχίζουν να θέλουν να είναι, είναι συνυπεύθυνοι για τις πράξεις τους και για τις παραλείψεις τους. Το Χαλάνδρι σήμερα για να αντιμετωπίσει τα συσσωρευμένα προβλήματα δεν έχει ανάγκη από αποσπασματικές παρεμβάσεις, φτιασιδώματα και μικροαναθέσεις σε ημετέρους, αλλά από μια κεντρική ιδέα, από ένα στρατηγικό σχέδιο βιώσιμης ανάπτυξης οργάνωσης και λειτουργίας της πόλης. Το στρατηγικό αυτό σχέδιο θα είναι το συντακτικό και διαχειριστικό πλαίσιο για την μακροπρόθεσμη πολεοδομική και οικονομική ανάπτυξη της περιοχής και αποτελεί προϋπόθεση, προκειμένου η πόλη να κερδίσει το χαμένο έδαφος από το ΕΣΠΑ 2014-2020, αλλά κυρίαρχα να αντιμετωπίσει με επιτυχία τις προκλήσεις και να αξιοποιήσει τις ευκαιρίες που διαμορφώνονται με την Νέα Προγραμματική περίοδο 2021-2027 (Νέο ΕΣΠΑ), ιδιαίτερα στον τομέα των νέων τεχνολογιών και της ηλεκτρονικής διακυβέρνησης. Είναι σε όλους γνωστή η σταθερή πολιτική μου ένταξη στο χώρο της προοδευτικής και Δημοκρατικής Παράταξης. Το ίδιο γνωστή σε όλους είναι και η δουλειά μου στον πολιτισμό και σε θεσμούς που έχουν να κάνουν με την διαχείριση του δημόσιου χώρου, δίπλα σε εξέχουσες προσωπικότητες, όπως η Μελίνα Μερκούρη, ο Θάνος Μικρούτσικος και ο Σταύρος Μπένος. Η εκτίμηση και η εμπιστοσύνη που έδειξε στο πρόσωπό μου το Κίνημα Αλλαγής, με την απόφαση του να στηρίξει την υποψηφιότητά μου, αποτελεί τιμή και αναγνώριση για μένα, ιδιαίτερα όταν προέρχεται από μια παράταξη που είναι ταυτισμένη με ιστορικές θεσμικές μεταρρυθμίσεις στον χώρο της Τ.Α. Όμως η ύψιστη τιμή για μένα θα είναι η συστράτευση και η στήριξη της υποψηφιότητάς μου επί τη βάση αρχών και θέσεων, κάθε πολίτη και κάθε συλλογικού και αυτοδιοκητικου φορέα αυτής της πόλης. Οι ανάγκες και τα προβλήματα της πόλης με επιφορτίζουν με το καθήκον να εργαστώ επίμονα, ώστε όλες οι προοδευτικές δυνάμεις αυτής της πόλης, που εδώ και πολλά χρόνια στήριξαν και πίστεψαν στις θεσμικές μεταρρυθμίσεις που έφερε η Δημοκρατική Παράταξη στον χώρο της Τ.Α., να βρεθούν και πάλι τώρα, ενωμένες, στην πρώτη γραμμή της προσπάθειας για την ΑΛΛΑΓΗ στο Χαλάνδρι. Ξεκινάμε αποφασισμένοι να δουλέψουμε χωρίς στερεότυπα, αγκυλώσεις, αδιέξοδες προκαταλήψεις και έριδες του παρελθόντος και να εφαρμόσουμε ένα νέο μοντέλο ανάπτυξης και λειτουργίας στον δήμο μας, θέτοντας τη διαφάνεια, και τον σεβασμό στο Δημόσιο χρήμα, ως αναγκαίο οριζόντιο χαρακτηριστικό της δημοτικής μας δραστηριοποίησης. Αναγκαίο όχι μόνο για λόγους νομιμότητας, αλλά για λόγους πολιτικής ουσίας. ΟΛΟΙ ΜΑΖΙ στην προσπάθεια δημιουργίας εκείνης της κρίσιμης κοινωνικής πλειοψηφίας που θα δώσει τη δυνατότητα όχι σε εμάς να διοικήσουμε τον δήμο αλλά σε όλους τους ενεργούς συνδημότες μας να αποκτήσουν πρωτεύοντα ρόλο στην διαμόρφωση του αύριο αυτής της πόλης. ΟΛΟΙ ΜΑΖΙ στο όραμα για έναν υπέροχο τόπο να ζούμε κι έναν νέο τρόπο να δημιουργούμε. &amp;nbsp;
