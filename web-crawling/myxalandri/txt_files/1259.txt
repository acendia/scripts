Title:
Εκπαίδευση εθελοντών Πολιτικής Προστασίας του Δήμου Χαλανδρίου
Description:
Οι εθελοντές Πολιτικής Προστασίας του Δήμου Χαλανδρίου πραγματοποίησαν, στις 17 Ιουλίου 2022, τη δεύτερη πρακτική τους εκπαίδευση στις δασικές πυρκαγιές, και συνεχίζουν... «Αυτή τη φορά η εκπαίδευση έγινε στο δάσος της Εκάλης υπό την καθοδήγηση των Εθελοντών Εκάλης και του επικεφαλής της ομάδας, κ. Κίμωνα Παντελίδη, τους οποίους και ευχαριστούμε για τη βοήθεια και την υποστήριξη», σημείωσε ο αντιδήμαρχος Αθλητισμού &amp;amp; Εξυπηρέτησης Πολιτών, κ. Χάρης Μαυρουδής, ο οποίος προΐσταται της προσπάθειας. Ο Δήμος Χαλανδρίου στήριξε τη δημιουργία Εθελοντικού Συλλόγου Πολιτικής Προστασίας, που δραστηριοποιείται στην άμεση αντιμετώπιση των φυσικών και τεχνολογικών καταστροφών, την ευαισθητοποίηση του κοινού και τη δημιουργία οικολογικής συνείδησης στις νεότερες γενιές, την αρωγή προς τους πληγέντες συνανθρώπους μας, μετά από κάθε φυσική ή μη καταστροφή και την προστασία της ζωής και των περιουσιών μας, σε περιπτώσεις πυρκαγιών, πλημμυρών, σεισμών, δυστυχημάτων, χιονοπτώσεων και άλλων καταστροφών. Ο Σύλλογος αριθμεί πλέον 50 ενεργά μέλη και έχει οργανωθεί στα πρότυπα της Γενικής Γραμματείας Πολιτικής Προστασίας, βάσει των ισχυόντων νόμων. «Η βοήθεια όλων είναι απαραίτητη» Αυτές τις μέρες που ένα μεγάλο μέρος της Ευρώπης έχει παραδοθεί στις φλόγες, ξανά, απειλώντας ανθρώπινες ζωές, περιουσίες και προκαλώντας ανυπολόγιστες καταστροφές στον δασικό πλούτο και το περιβάλλον, προβάλλει αναγκαία, όσο ποτέ, η δραστήρια συμμετοχή όλων μας στις εθελοντικές ομάδες πολιτικής προστασίας του τόπου μας. «Είμαστε 50 ενεργοί πολίτες, αλλά δεν είμαστε αρκετοί. Η βοήθεια όλων είναι απαραίτητη. Σας καλούμε να ενώσουμε τις δυνάμεις μας για την πόλη μας, τη Ρεματιά μας, την Αττική μας. Ελάτε μαζί μας! Ελάτε να γνωριστούμε, να μάθετε για τις προσπάθειές μας, να συμμετάσχετε και να αισθανθείτε τη χαρά ότι προσφέρετε στον εαυτό σας, στο Χαλάνδρι, στον τόπο μας», υποστήριξε ο κ. Μαυρουδής. Για περισσότερες πληροφορίες οι ενδιαφερόμενοι μπορούν να επικοινωνούν: e-mail: ant.sports@halandri.gr τηλ.: 213 2023918 &amp;amp; 213 2023921    
