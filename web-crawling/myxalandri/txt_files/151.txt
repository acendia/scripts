Title:
“Καλικούτσα” του Κώστα Σωτηρίου στη Λέσχη Ανάγνωσης του Συλλόγου Χαλανδρίου ΑΡΓΩ
Description:
O Πολιτιστικός - Επιστημονικός Σύλλογος Χαλανδρίου «ΑΡΓΩ» προσκαλεί στη συνάντηση της Λέσχης Ανάγνωσης τη Δευτέρα 14 Νοεμβρίου 2022 και ώρα 19:30, στα γραφεία του συλλόγου (Σοφ. Βενιζέλου 20 &amp;amp; Καραολή-Δημητρίου, στο κέντρο του Χαλανδρίου). Θα πραγματοποιηθεί συζήτηση με τον συγγραφέα Κώστα Σωτηρίου για το μυθιστόρημά του “Καλικούτσα” (εκδόσεις ΘΕΜΕΛΙΟ). Τη συζήτηση θα συντονίσει η φιλόλογος Γεωργία Τεμπέλη. Δηλώσεις συμμετοχής στο e-mail: argohalandriou@yahoo.com Περιγραφή Γωγώ Γέρου είναι το ονοματεπώνυμο της ηρωίδας. Γεννημένη στα μέσα της δεκαετίας του ’50, παιδί μιας απλής «συνηθισμένης» οικογένειας που έχει ήδη εκπληρώσει και πληρώσει τη συμμετοχή της στους αγώνες της Αριστεράς.Η ηρωίδα μεγαλώνει μέσα στη χούντα, είναι έφηβη στα γεγονότα του Πολυτεχνείου και ζει την ενηλικίωσή της με τη Μεταπολίτευση. Απογοητεύεται χωρίς να αποθαρρύνεται, ερωτεύεται, αναπολεί και ονειρεύεται.Εγγονή μιας ιδιαίτερης «ρωσίδας» γιαγιάς και ανιψιά επαναπατριζόμενου πολιτικού πρόσφυγα, προσπαθεί να καταλάβει, να δεχτεί χωρίς να συγχωρήσει την απόσταση λόγων και έργων που βλέπει γύρω της.Μέσα από την αφήγησή της, άλλοτε ψύχραιμη, σχεδόν ψυχρή κι άλλοτε εν θερμώ, κοντά στα όρια, ξετυλίγεται η ιστορία της μεταχουντικής Ελλάδας έτσι όπως τη βίωσαν και τη βιώνουν οι αποκαλούμενοι «μέσοι» Έλληνες. Άνθρωποι μέσης εκπαίδευσης, μέσης οικονομικής κατάστασης, μέσης καλλιέργειας, που στα δύσκολα ακόμη και άνυδρα χρόνια «γράφουν» την ιστορία. Βιογραφικό Ο Κώστας Σωτηρίου γεννήθηκε το 1957 στην Αθήνα. Σπούδασε στην Πολυτεχνική Σχολή του Πανεπιστημίου Πατρών και εργάστηκε ως Πολιτικός Μηχανικός στην Αθήνα. Με τον Νίκο Θεοτοκά έχει γράψει τα μυθιστορήματα Οι Αχινοί (Καστανιώτης, 1996) και Ο Νάμπυκας (Νεφέλη, 1997). Άλλα του έργα είναι τα:Κοντραπόστο-Αφηγήματα της πόλης (Διηγήματα, Νεφέλη, 1998).Ο παναμάς (Διηγήματα, Νεφέλη, 1999).Σκύλος χωρίς όνομα (Μυθιστόρημα, Εστία, 2001).Αναπάντητη κλήση (Μυθιστόρημα, Μελάνι, 2008).Σταματία, το γένος Αργυροπούλου (Νουβέλα, Θέατρο του Νέου Κόσμου, 2014).
