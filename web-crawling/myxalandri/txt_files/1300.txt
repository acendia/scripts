Title:
Κέντρο Κοινότητας - Παράρτημα Ρομά Χαλανδρίου: Εγκαίνια Κέντρου Εκπαίδευσης για την προαγωγή υγείας των Ρομά
Description:
Τα εγκαίνια του Κέντρου Εκπαίδευσης για την προαγωγή υγείας των Ρομά, πραγματοποίησε, στις 9 Σεπτεμβρίου 2022, το Κέντρο Κοινότητας - Παράρτημα Ρομά Χαλανδρίου, παρουσία της κ. Isabelle Jahn, εκ μέρους της Διαχειριστικής Αρχής Jugendstil, που έχει την ευθύνη υλοποίησης του έργου, στο πλαίσιο του ευρωπαϊκού προγράμματος Roma Health Care ΙΙ. Στη διάρκεια των εγκαινίων παρουσιάστηκε το πρόγραμμα Roma Health Care ΙΙ, οι δράσεις του Παραρτήματος Ρομά και οι αναμενόμενες δράσεις του Κέντρου Εκπαίδευσης για την προαγωγή υγείας των Ρομά ενώ απονεμήθηκε η προβλεπόμενη πιστοποίηση στην πρώτη εκπαιδευμένη διαμεσολαβήτρια υγείας κ. Μαρία Νικολάου, η οποία συνεργάζεται πλέον επαγγελματικά με τον Δήμο Χαλανδρίου. Χαιρετισμό στην εκδήλωση απηύθυναν ο Γενικός Γραμματέας Κοινωνικής Αλληλεγγύης και Καταπολέμησης της Φτώχειας κ. Γ. Σταμάτης, ο οποίος δεν μπόρεσε να παρευρεθεί και εκπροσωπήθηκε από την κ. Ελίζα Φερεκύδου, ειδική συνεργάτιδα της Γενικής Γραμματείας για θέματα υγείας, και ο πρόεδρος της Ένωσης Διαμεσολαβητών και Συνεργατών κ. Κώστας Παϊτέρης. Στα εγκαίνια του Κέντρου παραβρέθηκαν μεταξύ άλλων: ο αντιδήμαρχος Κοινωνικής Πολιτικής του Δήμου Χαλανδρίου, κ. Κώστας Ευθυμίου, ο πρόεδρος του Δημοτικού Συμβουλίου και εντεταλμένος δημοτικός σύμβουλος για θέματα Υγείας κ. Ιωάννης Λαδόπουλος, ο δημοτικός σύμβουλος κ. Γιάννης Αντωνιάδης, εκ μέρους της δημοτικής παράταξης «Χαλάνδρι Ορίζοντας 2023», η κοινωνική λειτουργός από το Χαμόγελο του Παιδιού, ο κ. Σωτήρης Παπαδόπουλος από την ομάδα street work του ΟΚΑΝΑ, η Περιφερειακή Ομάδα της Αττικής (ομάδα δράσης για την υποστήριξη της κοινωνικής ένταξης και ενδυνάμωσης των Ρομά), ο δ/ντης της κοινωνικής υπηρεσίας του Δήμου Χαλανδρίου, κ. Πέτρος Χριστοδούλου, οι προϊστάμενες της διεύθυνσης κ.κ. Μάρω Γληνού και Ιωάννα Τσιρέβελου Ιωάννα, όπως και υπάλληλοι της κοινωνικής υπηρεσίας, του Κέντρου Κοινότητας, του Παραρτήματος Ρομά και του Κέντρου Προληπτικής Ιατρικής.
