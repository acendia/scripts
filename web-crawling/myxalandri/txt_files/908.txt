Title:
Το Παράρτημα Ρομά Χαλανδρίου επισκέφθηκε ο αναπληρωτής υπουργός Κοινοτήτων της Πρίστινα
Description:
Την Πέμπτη 23 Μαρτίου 2023 πραγματοποιήθηκε στον χώρο του Παραρτήματος Ρομά Χαλανδρίου επίσκεψη του αναπληρωτή υπουργού Κοινοτήτων και Επιστροφών της Πρίστινα κ. Gazmen Salijevic. Ο κ. Gazmen Salijevic συνοδευόταν από μέλη του επιτελείου του, στελέχη της Γενικής Γραμματείας Κοινωνικής Αλληλεγγύης και Καταπολέμησης της Φτώχειας καθώς και μέλη της «Ομάδας Δράσης για την Υποστήριξη της Κοινωνικής Ένταξης και Ενδυνάμωσης των Ρομά». Η επίσκεψη έγινε στα πλαίσια συνεργασίας με τη Γενική Γραμματεία Κοινωνικής Αλληλεγγύης και Καταπολέμησης της Φτώχειας, προκειμένου η ξένη αντιπροσωπεία να δει από κοντά περιοχές που διαβιούν κοινότητες Ρομά και λειτουργούν αντίστοιχες δομές. Ο αντιδήμαρχος Κοινωνικής Πολιτικής και Περιβάλλοντος κ. Κώστας Ευθυμίου, η αναπληρώτρια προϊσταμένη της Κοινωνικής Υπηρεσίας κ. Μάρω Γληνού και οι υπάλληλοι του Παραρτήματος ξενάγησαν τον κ. Gazmen Salijevic στους χώρους του κέντρου και του παρουσίασαν το έργο που γίνεται από το Παράρτημα καθώς και τις παρεμβάσεις και δράσεις που υλοποιούνται στο πλαίσιο της εθνικής στρατηγικής για τους Ρομά. Ο αναπληρωτής υπουργός συνομίλησε για ώρα με τα στελέχη και αντάλλαξαν απόψεις, καλές πρακτικές αλλά και κοινούς προβληματισμούς. Δόθηκε ιδιαίτερη έμφαση στη σημασία της ενδυνάμωσης της ίδιας της κοινότητας των Ρομά -κυρίως των νέων και των γυναικών- και στην εκπαίδευσή τους σχετικά με τα δικαιώματα και τις υποχρεώσεις τους. Ο κ. Gazmen Salijevic συνομίλησε επίσης με μέλη της κοινότητας που βρίσκονται σε φάση ένταξης και έχουν συγκροτήσει ΚΟΙΝΣΕΠ ένταξης ευπαθών ομάδων (ΣΥΝΟΙΚΟ) η οποία δραστηριοποιείται τα τελευταία τρία χρόνια ενεργά στις υπηρεσίες Πρασίνου και απασχολεί περίπου 40 άτομα προσωπικό από την κοινότητα. Ο αναπληρωτής υπουργός εξέφρασε τις θετικές του εντυπώσεις τόσο για το έργο που επιτελείται από τον Δήμο Χαλανδρίου όσο και από την ΚΟΙΝΣΕΠ, εκδήλωσε την επιθυμία του για πιθανή μελλοντική συνεργασία και δεσμεύτηκε να επισκεφθεί εκ νέου τη δομή, το επόμενο χρονικό διάστημα.
