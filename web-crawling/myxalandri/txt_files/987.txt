Title:
«Οι σοβαρές πολιτικές ευθύνες υπηρεσιών και Δήμου στο θέμα της ράμπας της Αγ. Γεωργίου»
Description:
Ο κ. Γιάννης Πλαχούρης, δημοσιογράφος, με νέα επιστολή του στο Myxalandri.gr επανέρχεται στο θέμα της ράμπας φορτοεκφόρτωσης και της πλατφόρμας για ΑμεΑ στην οδό Αγ. Γεωργίου στο Χαλάνδρι: Η στάση υπηρεσιών και κάποιων συμβούλων του Δήμου Χαλανδρίου απέναντι σε μια διαμαρτυρία κατοίκων Η επιστολή του υποψήφιου Ευρωβουλευτή του ΣΥΡΙΖΑ, ιδρυτικού μέλους της Κίνησης Ανάπηρων Καλλιτεχνών και της οργάνωσης «Μηδενική Ανοχή» Αντώνη Ρέλλα, αν και με ξάφνιασε στην αρχή, ομολογώ πως τελικά είναι πολύ διαφωτιστική. Για πολλούς λόγους. Κατ΄ αρχάς με αφορά προσωπικά επειδή υπέγραψα κι εγώ την επιστολή προς τον Δήμο. Θυμίζουμε ότι κάτοικοι, καταστηματάρχες, υπάλληλοι, εγγράφως στις 11/04/2022, ζητάμε από τον Δήμο Χαλανδρίου να μην καταργήσει τη ράμπα φορτοεκφόρτωσης για να τοποθετήσει εξέδρα για επιβίβαση - αποβίβαση αμαξιδίων ΑΜΕΑ στη στάση της συγκοινωνιακής γραμμής 421. Η ράμπα δημιουργήθηκε για να αντιμετωπίσει τα πολλαπλά συχνά προβλήματα που συμβαίνουν στους πυκνοκατοικημένους χώρους που δεν διαθέτουν σημεία προσωρινής στάθμευσης. Ήταν μια ομόφωνη απόφαση του τότε Δημοτικού Συμβουλίου Χαλανδρίου. Πάρθηκε όταν διαπλατύνθηκαν τα πεζοδρόμια σε τμήμα της επιβαρημένης κυκλοφοριακά οδού Αγίου Γεωργίου, επειδή άφησαν μόνο μια λωρίδα κατεύθυνσης. Η ράμπα στήθηκε δίπλα στη στάση. Αυτό έγινε για να διασφαλίζεται η συνεχής ροή κυκλοφορίας οχημάτων και για να καλύπτονται οι πολλές, συχνές και διαφορετικές ανάγκες/προβλήματα κατοίκων και καταστημάτων που απαιτούν για να λυθούν υποχρεωτικά την προσωρινή στάθμευση διαφόρων τύπων οχημάτων ή μέσων. Έτσι για να παραμείνει η ράμπα κι εξυπηρετηθούν όλοι -κάτοικοι, ΑΜΕΑ, καταστήματα- αναζητήσαμε και προτείναμε στον Δήμο και στον ΟΑΣΑ διάφορες εναλλακτικές ρεαλιστικές κατά τη γνώμη μας λύσεις, θέσαμε καλόπιστα ερωτήσεις και περιμέναμε να κληθούμε σε διάλογο για πειστικές απαντήσεις. Ουσιαστικά περιμέναμε ο Δήμος να δεχτεί ή να απορρίψει τις προτάσεις μας, αφού πρώτα συζητήσει μαζί μας, και βέβαια, αν απορρίπτονται οι προτάσεις μας με επιχειρήματα, να μας εξηγήσει και να μας πείσει. Η ποιότητα ζωής προϋποθέτει ειλικρινείς σχέσεις με αμοιβαία εμπιστοσύνη. Αντί γι΄ αυτά συνέβησαν τα εξής. Υπάλληλος του Δήμου την Τρίτη 26/04/2022 συνοδεύοντας τον κ. Ρέλλα, επισκέφθηκαν το σημείο που θέλουν να τοποθετηθεί η εξέδρα. Ζήτησαν ονομαστικά τον εκπρόσωπο των κατοίκων, που βρέθηκε εκεί τυχαία, γιατί αγνοούσε την επίσκεψη. Εκεί ενημερώθηκε ότι η στάση των κατοίκων είναι ρατσισμός, ότι αν επιμείνει στη διαμαρτυρία θα γίνουν πολλές αγωγές και ότι η εξέδρα θα στηθεί οπωσδήποτε καταργώντας τη ράμπα. Στη συνέχεια υπήρξε η επιστολή που δημοσιεύεται στην ιστοσελίδα σας και την οποία αρνούμαι για το περιεχόμενο και το επίπεδό της να σχολιάσω. Όχι μόνο επειδή από πουθενά δεν προκύπτει ο ρατσισμός, η εχθρική κοινωνική συμπεριφορά και ο μισαναπηρισμός που μας αποδίδεται. Όχι επειδή κανείς δεν παραδέχτηκε από εμάς την «κακοποιητική μας στάση» -«κοινωνική εχθρότητα» που αναφέρει ο επιστολογράφος- επειδή ποτέ δεν υπήρξαν. Όχι επειδή ούτε η επιστολή των κατοίκων ανακλήθηκε, ούτε θα σταματήσει η διαμαρτυρία μας, όπως γράφεται. Οι μικροπολιτικές συστημικές τακτικές με διασυρμούς, ετικέτες, ύβρεις, προσβολές, θολούρα παραπλάνησης -αντί για την παράθεση επιχειρημάτων- προσωπικά δεν με ενδιαφέρουν. Έρχονται από άλλες εποχές και νοοτροπίες. Το πολιτικό θέμα είναι η στάση του Δήμου Χαλανδρίου και ο χειρισμός του απέναντι σε μια λαϊκή διεκδίκηση. Ο ΟΑΣΑ μας ενημέρωσε ότι για να λυθεί το πρόβλημα, χρειάζεται αίτηση του Δήμου, ο οποίος υποδεικνύει τα σημεία τοποθέτησης εξέδρας. Είναι αρμόδιος λοιπόν. Συνεπώς αναρωτιόμαστε: Η τοποθέτηση κορδέλας χθες από τον ΟΑΣΑ στο επίμαχο σημείο σημαίνει ότι η εξέδρα θα τοποθετηθεί με στιλ αποφασίζουμε (πότε;) και διατάσσουμε (ποιοι;); Με ποια στοιχεία διαβεβαιώθηκε χθες το Δημοτικό Συμβούλιο Χαλανδρίου ότι ανακλήθηκε η επιστολή και υποχώρησαν οι κάτοικοι; Θα απαντήσει κανείς στην επιστολή μας από τις 11 Απριλίου; Γιατί τόση επιμονή να τοποθετηθεί εξέδρα αμαξιδίων ΑΜΕΑ δίπλα από τη στάση της μοναδικής στο σημείο αυτό λεωφορειακής γραμμής 421 και δεν τοποθετείται 150 μ. παρακάτω, επί της οδού Κολοκοτρώνη, απ’ όπου διέρχεται σχεδόν το σύνολο των συγκοινωνιακών μέσων (τρόλεϊ, λεωφορεία) του Χαλανδρίου (συμπεριλαμβανομένης και της γραμμής 421) και θα εξυπηρετούνται πολλοί περισσότεροι επιβάτες ΑΜΕΑ; Γιατί σε περίπτωση που η εξέδρα τοποθετηθεί επί της Αγίου Γεωργίου δεν εξετάζεται η περίπτωση να γίνει πάνω στη στάση και σε μέρος του δίπλα χώρου ράμπας ώστε να μείνει και χώρος φορτοεκφόρτωσης; Και το κύριο ερώτημα είναι: υπάρχει νέα απόφαση ΔΣ που καταργεί την παλιά; Ακούει κανείς; Ευχαριστώ για την φιλοξενίαΓιάννης Πλαχούρηςδημοσιογράφος ΥΓ1. Το ζήτημα δεν είναι τι δηλώνεις αλλά τι αποδεικνύεις στην πράξη ό,τι είσαι.ΥΓ2. Για πάνω από 70 χρόνια στο σπίτι μας στην Αγίου Γεωργίου συγκατοικήσαμε με συγγενή που είχε 80% αναπηρία. Τα περί κοινωνικής αναισθησίας αλλού. ΥΓ3. Ο ρατσισμός, και ο κάθε -ισμός, δεν είναι ασαφής έννοια αλλά τρόπος ζωής, αντίληψης, έκφρασης, συμπεριφοράς. Δεν πηγαίνει μόνο αλλά μπορεί να έρχεται κιόλας. Εξαρτάται πού βρίσκεται ο δράστης.   Σχετικά άρθρα: Επιστολή διαμαρτυρίας κατοίκων του Χαλανδρίου για την πρόθεση κατάργησης ράμπας φορτοεκφόρτωσης στην Αγ. Γεωργίου Για τη ράμπα φορτοεκφόρτωσης και την πλατφόρμα για ΑμεΑ στην Αγ. Γεωργίου στο Χαλάνδρι  
