Title:
Έκτακτη συνεδρίαση της Πολιτικής Προστασίας Βόρειας Αθήνας μετά τον σεισμό
Description:
Έκτακτη συνεδρίαση του Συντονιστικού Οργάνου Πολιτικής Προστασίας Βορείου Τομέα Αθηνών, μετά από πρόσκληση και υπό την προεδρία της Αντιπεριφερειάρχη, Σοφίας Κορωναίου και τη συμμετοχή όλων των εμπλεκόμενων φορέων, πραγματοποιήθηκε το απόγευμα της Παρασκευής (19/7) με θέμα την εκτίμηση της κατάστασης εξαιτίας του ισχυρού σεισμού που εκδηλώθηκε νωρίτερα το μεσημέρι στη Δυτική Αττική. Σε ό,τι αφορά τη Βόρεια Αθήνα και σύμφωνα με τις έως τώρα καταγραφές δεν αναφέρθηκαν ιδιαίτερα σημαντικές ζημιές σε βασικές υποδομές, ούτε υπήρξαν τραυματισμοί. «Συνιστούμε στους πολίτες να είναι ψύχραιμοι, να ενημερώνονται αλλά και να ακολουθούν τις οδηγίες προστασίας από τις ιστοσελίδες και τα επίσημα μέσα κοινωνικής δικτύωσης των αρμόδιων υπηρεσιακών φορέων και ειδικότερα της Γενικής Γραμματείας Πολιτικής Προστασίας. Οι υπηρεσίες της Περιφέρειας Αττικής βρίσκονται σε πλήρη επιφυλακή», ανέφερε η κ. Κορωναίου. Στη συνεδρίαση που έλαβε χώρα στον 9ο Πυροσβεστικό σταθμό Αθηνών στο ΟΑΚΑ -όπως είχε συμφωνηθεί σε προηγούμενη σύσκεψη για τα έκτακτα Σ.Ο.Π.Π.- συμμετείχαν ο Δήμαρχος Πεντέλης, κ. Στεργίου, ο Διοικητής του 9ου Π.Σ κ. Θεοδωρόπουλος, ο Αστυνομικός Διευθυντής Βορειοανατολικής Αττικής κ. Παντελής, η Αντιπεριφερειάρχης Πολιτισμού κ. Αποστολάκη, υπηρεσιακά στελέχη των Δήμων του Βορείου Τομέα Αθηνών, καθώς και εκπρόσωποι όλων των αρμοδίων φορέων και υπηρεσιών της Περιφέρειας Αττικής. &amp;nbsp;
