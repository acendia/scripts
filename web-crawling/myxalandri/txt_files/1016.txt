Title:
Χάρης Ρώμας: «Εξώδικα λοιπόν»
Description:
Ο αντιπεριφερειάρχης Πολιτισμού &amp;amp; Αθλητισμού και υποψήφιος δήμαρχος Χαλανδρίου Χάρης Ρώμας επανέρχεται με εξώδικα, όπως αναφέρει, για αναρτήσεις με συκοφαντικούς χαρακτηρισμούς εναντίον του. Αναλυτικά η ανακοίνωσή του:  ΕΞΩΔΙΚΑ ΛΟΙΠΟΝ Ναι, φτάσαμε στα εξώδικα! Πώς αλλιώς να υπερασπιστείς την τιμή σου από τα χυδαία τρόλια, τα “ανθρωπάκια” με τον διπλό ρόλο: Να εξυψώνουν ολημερίς και ολονυχτίς τον “Μεγάλο” και να συκοφαντούν τον μεγάλο αντίπαλο του “Μεγάλου”. Είναι εμφανές, βέβαια, ότι όλα αυτά τα ανθρωπάκια λασπολογούν πανικόβλητα υπό τον φόβο ότι ο “Mεγάλος” θα χάσει τον θρόνο και θα μείνουν χωρίς δουλίτσα. Ένα, όμως, πρέπει να βάλουν στο μυαλό τους όλοι εκείνοι που, είτε κάνοντας αναρτήσεις είτε αναδημοσιεύοντας αναρτήσεις με συκοφαντικούς χαρακτηρισμούς εναντίον του Αντιπεριφερειάρχη Πολιτισμού και Αθλητισμού, νομίζουν ότι χειραγωγούν τους δημότες: ΔΕΝ ΤΟΥΣ ΦΟΒΟΜΑΣΤΕ! Και είναι μικρό πλέον το ποσοστό των δημοτών που χειραγωγείται από Γκεμπελικές τακτικές. Όσο για την εντεταλμένη σύμβουλο του Δήμου στα ΚΑΠΗ, που ισχυρίζεται ότι κατά την άφιξή μου στο ΚΑΠΗ  Κάτω Χαλανδρίου διέκοψα μια εκδήλωση και ενόχλησα τα μέλη, δεν θα πω ότι ψεύδεται επί τούτου γιατί δεν μου έδωσε τέτοια εντύπωση. Θα πω την περίφημη φράση του Πιραντέλο (και τίτλο θεατρικού του έργου): Έτσι είναι αν έτσι νομίζετε! Έτσι είναι αν έτσι ΘΕΛΕΤΕ να νομίζετε. Αν επιμένετε να βλέπετε κάτι άλλο από αυτό που είδαν τόσοι μάρτυρες. Ίσως η συγκεκριμένη κυρία να είχε στρέψει με αποστροφή το πρόσωπό της και να μην είδε τα χέρια που χειροκρότησαν εις διπλούν (και κατά την είσοδό μου στον χώρο και όταν ανήγγειλα την ψυχαγωγική δράση που προσφέρει η Περιφέρεια, όχι μόνο στον Δήμο Χαλανδρίου αλλά και σε άλλους Δήμους). Όμως, ούτε άκουσε τα χειροκροτήματα; Πιστεύω, ναι. Η ιδεοληψία δεν βάζει μόνο παρωπίδες στα μάτια αλλά βουλώνει και τα αυτιά. Κατά τα άλλα όχι μόνο δεν ενόχλησα την εκδήλωση που μόλις είχε αρχίσει αλλά κάθισα δίπλα της επί 40 λεπτά και συμμετείχα μέχρι τέλους. Μάλιστα, οι υπέροχες κυρίες που διοργάνωσαν την εκδήλωση ζήτησαν να φωτογραφηθούν μαζί μου και με ρώτησαν αν θα μπορούσα να παραστώ και στην επόμενη εκδήλωση που θα κάνουν! ΥΓ: Οι φωτογραφίες, φυσικά, υπάρχουν και έχουν ήδη δημοσιευτεί.   Σχετικά άρθρα: Χάρης Ρώμας: «Όλοι βγάζουν αγκάθια σαν αχινοί!» Δήμος Χαλανδρίου: «Ήρθε η ώρα ο κ. Χ. Ρώμας να αρχίσει να συμπεριφέρεται και να δρα ως θεσμικός παράγοντας»  
