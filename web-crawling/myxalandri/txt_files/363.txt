Title:
Προσπάθεια εξαπάτησης χρηστών του διαδικτύου, μέσω απατηλών τηλεφωνικών κλήσεων
Description:
Στη Διεύθυνση Δίωξης Ηλεκτρονικού Εγκλήματος καταγγέλονται, το τελευταίο χρονικό διάστημα, πολλά κρούσματα απατηλών τηλεφωνικών κλήσεων σε πολίτες, με σκοπό την εξαπάτησή τους. Ειδικότερα, άγνωστοι δράστες προσποιούμενοι τεχνικούς σε κέντρα υποστήριξης μεγάλων εταιρειών λογισμικού, «προθυμοποιούνται» να βοηθήσουν τους πολίτες στην επίλυση τεχνικών προβλημάτων στους υπολογιστές τους ή να πραγματοποιήσουν έλεγχο γνησιότητας των εγκαταστημένων προγραμμάτων στους υπολογιστές τους, ώστε να συνεχίσουν να τα χρησιμοποιούν. Στο πλαίσιο αυτό ζητούν από τους ανυποψίαστους πολίτες να εγκαταστήσουν στον ηλεκτρονικό τους υπολογιστή λογισμικό απομακρυσμένης πρόσβασης, αποκτώντας έτσι έλεγχο στον υπολογιστή τους και στο σύνολο των δεδομένων που είναι αποθηκευμένα σε αυτόν, όπως: λογαριασμούς e-banking, λογαριασμούς μέσων κοινωνικής δικτύωσης, φωτογραφίες και βίντεο, ιστορικό περιήγησης, κωδικούς πρόσβασης σε εφαρμογές και ιστοτόπους κ.ά. Τα δεδομένα αυτά στη συνέχεια τα χρησιμοποιούν σε διάφορες έκνομες δραστηριότητες. Συστήνεται στους πολίτες να είναι ιδιαίτερα προσεκτικοί, να μην ανταποκρίνονται στις κλήσεις αυτές και να μην αποκαλύπτουν προσωπικά δεδομένα και στοιχεία σε διάφορους επιτήδειους. Σε περίπτωση που έχουν αποκαλύψει προσωπικά δεδομένα προτείνεται: άμεση κατάργηση των εφαρμογών, που οι κυβερνοεγκληματίες ζήτησαν να εγκαταστήσετε, επαναφορά εργοστασιακών ρυθμίσεων, στις συσκευές που τυχόν απέκτησαν πρόσβαση (κατόπιν λήψης αντιγράφων ασφαλείας - backup), εκτέλεση πλήρους σάρωσης ασφαλείας για τον εντοπισμό μολυσμένων ή επικίνδυνων προγραμμάτων, με τη βοήθεια ενημερωμένου λογισμικού ασφαλείας, αλλαγή κωδικών πρόσβασης και χρήση ισχυρών κωδικών, συνδυαζόμενων χαρακτήρων και πολυπλοκότητας (Κεφαλαία - μικρά - σύμβολα - αριθμούς) και άμεση επικοινωνία με το αρμόδιο -κατά περίπτωση- τραπεζικό ίδρυμα σε περίπτωση πραγματοποίησης συναλλαγών - μεταφορών χρηματικών ποσών που δεν αναγνωρίζετε. Επιπλέον, σε κάθε περίπτωση αναφέρετε το περιστατικό απάτης τεχνικής υποστήριξης στην εταιρεία, της οποίας τεχνικούς υποδύθηκαν οι επιτήδειοι και καταγγείλτε το γεγονός στη Διεύθυνση Δίωξης Ηλεκτρονικού Εγκλήματος: Τηλεφωνικά στον αριθμό 111 88 Στέλνοντας e-mail: ccu@cybercrimeunit.gov.gr Μέσω της εφαρμογής (application) για έξυπνα τηλέφωνα (smart phones), με λειτουργικό σύστημα iOS - Αndroid: FEELSAFE E-COMMERCE Μέσω Twitter «Γραμμή SOS Cyber Alert»: https://twitter.com/CyberAlertGR&amp;nbsp; &amp;nbsp;
