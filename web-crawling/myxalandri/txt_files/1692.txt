Title:
Δήμος Χαλανδρίου - Ο.ΚΑ.ΝΑ: Ουσια-στική συνεργασία για μια ζωή χωρίς ...ουσίες
Description:
Ο Δήμος Χαλανδρίου και ο Οργανισμός Κατά των Ναρκωτικών (Ο.ΚΑ.ΝΑ), προχώρησαν στην υπογραφή Πρωτοκόλλου Συνεργασίας, με στόχο τη συγκρότηση ενός ολοκληρωμένου και συνεκτικού πλαισίου παρεμβάσεων και δράσεων στο Χαλάνδρι αλλά και στον καταυλισμό Ρομά. Απώτερος κοινός στόχος είναι η χάραξη και προώθηση μιας στρατηγικής, με γνώμονα την Εθνική Στρατηγική για την Πρόληψη, Μείωση της Βλάβης, Θεραπεία και Κοινωνική Ένταξη των ατόμων που παρουσιάζουν συμπεριφορές εξάρτησης. Στο πλαίσιο υλοποίησης της αποστολής και των σκοπών των συμβαλλομένων μερών, συμφωνήθηκε η δημιουργία ενός πλαισίου που θα περιλαμβάνει τις ακόλουθες κατηγορίες δράσεων: Ενημέρωση και πρόληψη Παρεμβάσεις στην κοινότητα Δράσεις Street Work και Δίκτυο Άμεσης Πρόσβασης Επικοινωνία και προβολή Κοινωνική επανένταξη Αξιολόγηση των επιμορφωτικών δράσεων και αποτίμηση των αποτελεσμάτων της συνεργασίας Συνεργασία στο πλαίσιο ευρωπαϊκών και άλλων προγραμμάτων Επιτροπή συνεργασίας και παρακολούθησης Τη σημασία της συνεργασίας υπογράμμισε ο αντιδήμαρχος Κοινωνικής Πολιτικής του Δήμου Χαλανδρίου, Κώστας Ευθυμίου: «Η συνεργασία με τον ΟΚΑΝΑ ανοίγει νέους δρόμους για τον Δήμο Χαλανδρίου όσον αφορά την εξυπηρέτηση ατόμων που κάνουν χρήση εξαρτησιογόνων ουσιών, αλλά και την εκπαίδευση υπαλλήλων της κοινωνικής υπηρεσίας, στην αντιμετώπιση τέτοιων περιστατικών. Ούτως ή άλλως, οι θεματικές που θα μας απασχολήσουν είναι πολύ περισσότερες από την απλή χρήση ουσιών. Πιστεύουμε ότι θα μπορέσουμε να παρέμβουμε και σε άλλα κοινωνικά προβλήματα που απασχολούν τα νέα παιδιά, όπως το bullying, η εξάρτηση από το διαδίκτυο κ.ά. Ευχαριστούμε τη διοίκηση του ΟΚΑΝΑ για το ενδιαφέρον και την πρόθεση συνεργασίας. Σημειώνουμε ότι και πριν από την υπογραφή του Πρωτοκόλλου, είχαμε ξεκινήσει συνεργασία με την ομάδα Street Work του ΟΚΑΝΑ, με την παραπομπή περιστατικών που έχρηζαν παρέμβασης».  
