Title:
Δήμος Χαλανδρίου: Έργα ύψους 33 εκατ. ευρώ σε έναν προϋπολογισμό με κοινωνικό πρόσημο
Description:
Τη μελλοντική εικόνα του Χαλανδρίου, ως μιας πόλης βιώσιμης για όλους και φιλική προς το περιβάλλον, συνθέτουν τα έργα του Τεχνικού Προγράμματος του 2022. Πρόκειται για ένα τεχνικό πρόγραμμα 33.000.000 ευρώ -διπλάσιο από το αντίστοιχο του 2021- που περιλαμβάνει 70 έργα, εκ των οποίων τα 45 νέα, με προτεραιότητα στις σημαντικές αστικές αναπλάσεις, με εξασφαλισμένη χρηματοδότηση, σε κάθε γειτονιά της πόλης. Μετά τα μεγάλα έργα υποδομών -κυρίως αντιπλημμυρικά και έργα στα σχολεία-, η διοίκηση του Δήμου προχωρά στην υλοποίηση του Σχεδίου Βιώσιμης Αστικής Κινητικότητας (ΣΒΑΚ), κάνοντας πράξη το όραμά της για μια πόλη ανθρώπινη και βιώσιμη για τα άτομα με αναπηρίες, τους ηλικιωμένους, τα παιδιά,  τους γονείς με καροτσάκια, τους ποδηλάτες. Στο πλαίσιο αυτό, θα υλοποιηθούν μεταξύ άλλων: Η ανακατασκευή και ανάπλαση στην περιοχή της Τούφας επί των οδών Ολύμπου &amp;amp; Μεταμορφώσεως, αλλά και στο Κάτω Χαλάνδρι, στην οδό Σ. Βενιζέλου, με το κονδύλι των 8.646.094 εκατ. που εξασφαλίστηκε από το πρόγραμμα «Αντώνης Τρίτσης».  Η ανάπλαση της διαδρομής του Αδριάνειου Υδραγωγείου (από Ελ Αλαμέιν, Γυφτοπούλου, Κόδρου έως Επτανήσου &amp;amp; Χαράς) στο πλαίσιο του ευρωπαϊκού προγράμματος Cultural Hidrant, που θα επανεντάξει το ρωμαϊκό μνημείο στη ζωή της πόλης, μετά από 19 αιώνες. Το έργο, 5.850.000 ευρώ, που αναμένεται να δημοπρατηθεί άμεσα, έχει εξασφαλισμένη χρηματοδότηση 3.133.296 ευρώ από την Ευρωπαϊκή Επιτροπή και τις Αστικές Καινοτόμες Δράσεις (UIA), και 1.000.000 από το Πράσινο Ταμείο. Η μεγάλη αυτή ανάπλαση στο πλαίσιο του Cultural Hidrant θα συναντήσει τη διαμόρφωση της παραρεμάτιας ζώνης, στην περιοχή των οδών Αιγαίου &amp;amp; Ποταμού Καλαμά, όπου υλοποιείται ήδη το πρώτο στο Χαλάνδρι έργο συμμετοχικού προϋπολογισμού. Παρεμβάσεις βιώσιμης αστικής κινητικότητας στις οδούς Ευριπίδου, Στρ. Δ. Ρουμπέση, Σ. Καλλισπέρη &amp;amp; Φιλίππου Λίτσα, προϋπολογισμού 1.909.600 ευρώ. Το έργο έχει ήδη δημοπρατηθεί και θα ξεκινήσει άμεσα. Με την ολοκλήρωσή του, μια μεγάλη πράσινη διαδρομή θα καταλήξει στην καρδιά της πόλης, στην οδό Αγ. Παρασκευής, και θα συνδεθεί μελλοντικά με την αστική ανάπλαση που έχει σχεδιαστεί για όλο το κέντρο της πόλης. Στόχος, η ενοποίηση όλων των πεζοπορικών διαδρομών που θα καταλήγουν στο κέντρο και η σύνδεση του κέντρου της πόλης με την Ρεματιά. Έργα οδοποιίας, περίπου 13.000.000 ευρώ, σε όλο το Χαλάνδρι, με προτεραιότητα στους δρόμους που έχουν ολοκληρωθεί τα έργα δικτύων των εταιρειών τηλεφωνίας, φυσικού αερίου, ΔΕΔΔΗΕ κ.λπ. Μαζί με τις ασφαλτοστρώσεις, θα γίνουν αναπλάσεις πεζοδρομίων -έργο 2.000.000 ευρώ- και έργο διανοίξεων δρόμων 600.000 ευρώ για βελτίωση της προσβασιμότητας. Το έργο της ενεργειακής αναβάθμισης 10 σχολείων της πόλης, ύψους 1.248.732 ευρώ -χρηματοδοτείται κατά 750.000 από το Περιφερειακό Επιχειρησιακό Πρόγραμμα (ΠΕΠ) Αττικής και από ίδιους πόρους του Δήμου- το οποίο δημοπρατήθηκε και ξεκινά το επόμενο διάστημα. Προβλέπει, μεταξύ άλλων, μονώσεις, αλλαγές κουφωμάτων, αντικατάσταση φωτιστικών με LEDΤ. Το έργο έρχεται σε συνέχεια του μεγάλου έργου κτιριακών παρεμβάσεων του 1.200.000 στα σχολικά συγκροτήματα του Χαλανδρίου και θα συνοδεύεται από αντίστοιχο έργο συντηρήσεων των σχολείων, ύψους μισού εκατ. ευρώ (500.000). Διαμορφώσεις σε κοινόχρηστους χώρους πρασίνου και πλατείες. Τρεις ακόμα πλατείες θα διαμορφωθούν στο Πάτημα. Άμεσα δημοπρατούνται τα έργα στις δύο πλατείες των οδών Δρυοπίδος και Πόντου αντίστοιχα -έργο 1.046.000 ευρώ- ενώ μέσα στο Καλοκαίρι αναμένεται να ολοκληρωθεί και η πλατεία στον Κ.Χ. 1170. Προβλέπεται επίσης συντήρηση και ανακατασκευή της πλατείας Κιοσέ και της πλατείας ΦΟΤ, στο Πολύδροσο και στην Τούφα αντιστοίχως. Συντήρηση παιδικών χαρών και αθλητικών κέντρων. Μέσα στο Καλοκαίρι αναμένεται να έχει ολοκληρωθεί και το μεγάλο Αθλητικό Κέντρο στο Πάτημα. Σημειώνεται ότι το Τεχνικό Πρόγραμμα του Δήμου χρηματοδοτείται και το 2022 σε συντριπτικό ποσοστό 75,28% από εξωτερικές πηγές («Αντώνης Τρίτσης», Πράσινο Ταμείο, ΠΔΕ, Περιφέρεια Αττικής κ.α.) και μόνο κατά 24,35% από ίδιους πόρους του Δήμου, διασφαλίζοντας ότι η επιβάρυνση των δημοτών θα είναι η μικρότερη δυνατή. Εχέγγυο για την υλοποίησή του, το γεγονός ότι, το 2021, το αντίστοιχο Τεχνικό Πρόγραμμα επιτεύχθηκε κατά ποσοστό 81,34%!  Προϋπολογισμός με κοινωνικό πρόσημο και αναδιανεμητική λογική Ο προϋπολογισμός του 2022 που ψηφίστηκε στη συνεδρίαση του Δημοτικού Συμβουλίου στις 29 Δεκεμβρίου 2021 -και έλαβε την έγκριση της Αποκεντρωμένης Διοίκησης, στις 17 Ιανουαρίου 2022- διατηρεί και ενισχύει το δίκτυ προστασίας για τους απόρους, τις ευπαθείς ομάδες και τα νοικοκυριά με χαμηλά εισοδήματα. Παράλληλα περιλαμβάνει μεγάλες επενδύσεις ύψους 5.000.000 ευρώ στον τομέα της Καθαριότητας. Ειδικότερα, ο προϋπολογισμός του 2022: Απαλλάσσει πλήρως από τα δημοτικά τέλη τις ευπαθείς ομάδες (πολύτεκνοι, τρίτεκνες, μονογονεϊκές οικογένειες, ανάπηροι, ωφελούμενοι κοινωνικών προγραμμάτων). Διατηρεί τα χαμηλά δημοτικά τέλη -παραμένουν από τα χαμηλότερα μεταξύ των δήμων με τα ίδια δημογραφικά χαρακτηριστικά- παρά τη μεταβολή των 15 λεπτών ανά τ.μ., ενώ παράλληλα προχωρά σε αύξηση των τελών για τις μεγάλες επιχειρήσεις με πάνω 700 τ.μ. ως 6.000 τ.μ.   Διασφαλίζει την καταβολή βοηθημάτων ύψους 270.000 ευρώ σε άπορους δημότες. Ενισχύει με 500.000 ευρώ το Κοινωνικό Παντοπωλείο, το οποίο στηρίζει σταθερά 1.200 συμπολίτες μας. Διατηρεί την απαλλαγή για τα εισοδήματα έως 25.000 ευρώ από τα ήδη συμβολικά τροφεία των Παιδικών Σταθμών. Ενισχύει τις σχολικές επιτροπές με έκτακτη επιχορήγηση 479.280 ευρώ. Παρατείνει τις σημαντικές μειώσεις των μισθωμάτων των σχολικών κυλικείων. Και βέβαια χρηματοδοτεί δεκάδες έργα υποδομών σε όλη την πόλη.  Σίμος Ρούσσος: «Ο προϋπολογισμός έχει κοινωνική και αναδιανεμητική κατεύθυνση, παρά το ασφυκτικό πλαίσιο που διαμορφώνει η ακρίβεια και η κυβερνητική πολιτική» Ο δήμαρχος Χαλανδρίου Σίμος Ρούσσος περιγράφοντας στο Δημοτικό Συμβούλιο, το πλαίσιο μέσα στο οποίο διαμορφώθηκε ο προϋπολογισμός του 2022, υπογράμμισε: «Τα προβλήματα που έφερε η πανδημία καταπίνουν ό,τι έχει απομείνει από την Αυτοδιοίκηση, δεδομένου ότι ένα τεράστιο μέρος του κόστους διαχείρισης της, έπεσε στις “πλάτες” των δήμων, που έχουν ήδη χτυπηθεί από τη μείωση των εσόδων, λόγω της πτώσης της οικονομικής δραστηριότητας, ειδικότερα στην εστίαση και το εμπόριο. Όλα αυτά, ενώ δεν έχουν λυθεί θέματα όπως η μείωση των ΚΑΠ (σημ.: η χρηματοδότηση των δήμων από την Πολιτεία) και τα ληστρικά επιτόκια με τα οποία δανείζονται οι δήμοι από το Ταμείο Παρακαταθηκών και Δανείων, επιτόκια που φτάνουν έως το 4,6% ενώ η Πολιτεία δανείζεται από το 2017 με επιτόκια έως 1%! Το παραπάνω ασφυκτικό πλαίσιο για τους δήμους, επιδεινώνουν οι ανατιμήσεις και το τεράστιο κόστος ενέργειας και αυξήσεων στα καύσιμα, ενώ χαριστική βολή αποτελεί η επιβολή του τέλους ταφής -20 ευρώ/τόνο- που για το Χαλάνδρι συνεπάγεται επιπλέον δαπάνη μισού εκατομμυρίου! Μέσα σ’ αυτό το πλαίσιο, ο Δήμος προσπαθεί να συγκεράσει όλα τα παραπάνω και να παράξει έργο για τους δημότες. Ο προϋπολογισμός του 2022 εν μέρει απεικονίζει τη στρατηγική αντίληψη της διοίκησης του Δήμου, καθώς καθορίζεται από το παραπάνω ασφυκτικό πλαίσιο και τις υποχρεωτικές δεσμεύσεις που συνεπάγεται η έγκρισή του από το Παρατηρητήριο, διατηρεί όμως την κοινωνική και αναδιανεμητική του κατεύθυνση», κατέληξε ο Σίμος Ρούσσος.  
