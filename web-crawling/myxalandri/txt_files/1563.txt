Title:
Τα σχολεία του Χαλανδρίου δημιουργούν στο 2ο HIDRANT festival
Description:
9 σχολεία όλων των βαθμίδων, 600 μαθητές και μαθήτριες από 4 έως 17 χρονών, 50 εκπαιδευτικοί και πλήθος γονέων και κηδεμόνων πήραν μέρος στα συμμετοχικά εργαστήρια που υλοποιήθηκαν τη σχολική χρονιά 2021-2022, δεύτερη στη σειρά, από τον Συνεταιρισμό Εργαζομένων COMMONSPACE, στα πλαίσια του προγράμματος αστικών καινοτόμων δράσεων Cultural H.ID.R.A.N.T. του Δήμου Χαλανδρίου. Το πρόγραμμα των συμμετοχικών εργαστηρίων ποικίλε, προσαρμοζόμενο στις ιδιαιτερότητες και επιθυμίες κάθε βαθμίδας και σχολείου, πάντα όμως γύρω από τον άξονα του Αδριάνειου Υδραγωγείου και των δράσεων του Cultural H.ID.RA.N.T. Αποτέλεσμα, ένα πρότυπο εκπαιδευτικό πρόγραμμα με εξειδικευμένες δράσεις σε κάθε σχολείο και ενιαία θεματική για όλα. Οι μαθητές/τριες των νηπιαγωγείων, ασχολήθηκαν με αισθητηριακά, βιωματικά παιχνίδια για τα υλικά του Αδριάνειου Υδραγωγείου «στο τότε και στο τώρα». Τα παιδιά του Δημοτικού έφτιαξαν επιτραπέζια παιχνίδια. Γυμνάσια και Λύκεια, ασχολήθηκαν με το επικοινωνιακό υλικό του HIDRANT Festival 2022, δημιουργώντας ένα ραδιοφωνικό σποτ, αφίσα και βίντεο, όλα μέσα από τη διαδικασία του Συμμετοχικού Σχεδιασμού, όπως και «ταξιδιωτικά» ημερολόγια με σκίτσα εμπνευσμένα από τη γειτονιά τους. Παράλληλα, σχεδόν σε όλα τα σχολεία έτρεξε το πρόγραμμα «Η δική μας δεξαμενή!» όπου συ-σχεδιάστηκε μία δεξαμενή που θα γεμίζει με νερό από το Αδριάνειο Υδραγωγείο και θα ποτίζει το πράσινο κάθε σχολείου. Τέλος, οργανώθηκαν ιστορικοί περίπατοι στην πλατεία Ελ Αλαμέιν και στην περιοχή ανάπλασης του Cultural H.ID.R.A.N.T. με τη συνεργασία της ΕΥΔΑΠ, του Μεσογειακού Ινστιτούτου για τη Φύση και τον Άνθρωπο (ΜΕDina), του Συλλόγου Προστασίας της Ρεματιάς και της Ομάδας Προφορικής Ιστορίας Δήμου Χαλανδρίου. Αναπόσπαστο κομμάτι των εργαστηρίων αποτελούν οι 4 τελικές εκδηλώσεις - παρουσιάσεις, στο πλαίσιο του 2ου HIDRANT festival, όπου οι πολίτες του Δήμου Χαλανδρίου θα έχουν την ευκαιρία να θαυμάσουν τις εργασίες των παιδιών, τη διαδικασία και τα αποτελέσματα των εργαστηρίων και να ψυχαγωγηθούν μέσα από διάφορες πολιτιστικές δράσεις για μικρούς και μεγάλους! Οι σχολικές εκδηλώσεις ξεκινούν το Σάββατο 14 Μαΐου 2022, στο 8ο Γυμνάσιο Χαλανδρίου στο Πάτημα.  ΑΝΑΛΥΤΙΚΟ ΠΡΟΓΡΑΜΜΑ 1. Σάββατο, 14/5/2022, 17:00-20:00, στο 8ο Γυμνάσιο Χαλανδρίου στο Πάτημα.Στην εκδήλωση θα γίνει σύντομη παρουσίαση των έργων και της διαδικασίας των εργαστηρίων, όπως και διάφορων περιβαλλοντικών δράσεων των παιδιών του 8ου Γυμνάσιου και του 6ου Λυκείου που συμμετείχαν στο πρόγραμμα. Θα επιχειρηθεί επίσης από τους μαθητές και μαθήτριες μία συλλογική χαρτογράφηση των αναγκών των κατοίκων της περιοχής για προμήθεια μη πόσιμου νερού από το Αδριάνειο μέσω δημοτικών υδροφόρων. 2. Σάββατο, 21/5/2022, 16:00-19:00, στο 1ο Δημοτικό Χαλανδρίου.Η δράση θα ξεκινήσει με έναν μικρό περίπατο των παιδιών με τη συνοδεία γονέων και κηδεμόνων στην πλατεία Ελ Αλαμέιν και στη συνέχεια θα συνεχίσει το σχολικό κτίριο όπου θα παρουσιαστεί η δουλειά των παιδιών. Επιπλέον, μικροί και μεγάλοι θα έχουν την ευκαιρία να παίξουν επιτραπέζια παιχνίδια και να δουν πολιτιστικές δράσεις που έχουν ετοιμάσει τα παιδιά του 1ου Νηπιαγωγείου και του 1ου Δημοτικού, που συμμετείχαν στο πρόγραμμα. 3. Σάββατο, 28/5/2022, 11:00-13:00, στο πάρκο Καλλισθενικής στον Συνοικισμό.Οι μαθητές και οι μαθήτριες του 2ου Νηπιαγωγείου Χαλανδρίου, θα εκθέσουν ζωγραφιές και γλυπτά σε σχέση με το Αδριάνειο Υδραγωγείο και θα ακούσουν παραμύθια για το νερό από την αφηγήτρια και εκπαιδευτικό, Ελεάνα Χατζάκη. 4. Όλα θα τελειώσουν σε μία μεγάλη γιορτή, την Παρασκευή, 10/6/2022 στο Θέατρο Ρεματιάς!Από τις 16:00 μικροί και μεγάλοι θα μπορούν να δουν σε μία μεγάλη και ενιαία έκθεση τη δουλειά όλων των συμμετεχόντων στο πρόγραμμα! Η ημέρα θα κλείσει με θεατρική παράσταση στις 20:30 στο Θέατρο Ρεματιάς, όπου οι μαθήτριες και μαθητές της Ε’ τάξης του 9ου Δημοτικού Χαλανδρίου, θα παρουσιάσουν το έργο της Χρύσας Καραμήτρου «Ο Σαν Αλ Σουρ και η Κοκτώ Ντεκαοκτώ στο γεφυράκι της φιλίας», σε σκηνοθεσία Γιούλης Αθουσάκη και διδασκαλία των εκπαιδευτικών Αργυρώς Μακροπούλου, Δώρας Δερβεντλή και Πόλυς Νικολοπούλου.  
