Title:
Ξεκινά το έργο της ενεργειακής αναβάθμισης σχολείων του Χαλανδρίου
Description:
Με το έργο της ενεργειακής αναβάθμισης σχολείων της πόλης, που έχουν χτιστεί εδώ και δεκαετίες και παρουσιάζουν μεγάλη ενεργειακή κατανάλωση, συνεχίζονται οι παρεμβάσεις στα σχολικά συγκροτήματα του Χαλανδρίου, οι οποίες ξεκίνησαν την Άνοιξη του 2020. Μετά τις εγκρίσεις από την Αποκεντρωμένη Διοίκηση και το Ελεγκτικό Συνέδριο, υπογράφονται οι σχετικές συμβάσεις για να ξεκινήσει το έργο των 1.248.732,26 ευρώ, που έχει στόχο αφενός την καλύτερη ενεργειακή απόδοση των κτιρίων και αφετέρου τη διαμόρφωση συνθηκών θερμικής άνεσης για τα παιδιά και τους δασκάλους τους. Θα υλοποιηθούν παρεμβάσεις στεγάνωσης και θερμομόνωσης, αντικατάστασης των κουφωμάτων (παραθύρων και εξώθυρες) και των φωτιστικών σωμάτων με νέα, τεχνολογίας LED. Προβλέπονται συγκεκριμένα μονώσεις περίπου 4.733 τ.μ., τοποθέτηση κουφωμάτων περίπου 2.200 τ.μ. και 1.634 τεμαχίων φωτιστικών LED. Στο πρόγραμμα ενεργειακής αναβάθμισης και εξοικονόμησης ενέργειας εντάσσονται τα παρακάτω σχολεία: 1ο Γυμνάσιο – 1ο Λύκειο (Διονύσου &amp;amp; Καλλισπέρη) 10ο Νηπιαγωγείο – 4ο Νηπιαγωγείο – 4ο Δημοτικό Σχολείο – 5ο Λύκειο (Σαλαμίνος &amp;amp; Αριστοφάνους) 5ο Νηπιαγωγείο – 5ο Δημοτικό Σχολείο (Αρκαδίας &amp;amp; Αργυροκάστρου) 12ο Δημοτικό Σχολείο – 15ο Νηπιαγωγείο (Ιωαννίνων &amp;amp; Ταϋγέτου) Το έργο χρηματοδοτείται με 750.000 ευρώ από το Περιφερειακό Επιχειρησιακό Πρόγραμμα (ΠΕΠ) Αττικής και από ίδιους πόρους του Δήμου Χαλανδρίου. Σχέδιο Δράσης για την Αειφόρο Ενέργεια και το Κλίμα Για να διεκδικήσει την ένταξη του έργου στο ΠΕΠ Αττικής, ο Δήμος Χαλανδρίου ολοκλήρωσε από το 2019 Σχέδιο Δράσης για την Αειφόρο Ενέργεια και το Κλίμα (ΣΔΑΕΚ), στο πλαίσιο των υποχρεώσεων που απορρέουν από το Σύμφωνο των Δημάρχων για το Κλίμα και την Ενέργεια. Μεταξύ άλλων, το ΣΔΑΕΚ του Δήμου Χαλανδρίου προτείνει μία σειρά από ενέργειες που έχουν ως στόχο την εξοικονόμηση ενέργειας στα δημοτικά κτίρια, προτείνοντας ενεργειακή αναβάθμιση σε επιλεγμένα δημοτικά κτίρια έως το 2022 και παρεμβάσεις ενεργειακής εξοικονόμησης στο σύνολο των δημοτικών κτιρίων έως το 2030.  
