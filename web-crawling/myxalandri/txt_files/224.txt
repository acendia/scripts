Title:
Μεγαλειώδη μουσική βραδιά με τρεις συμφωνικές ορχήστρες νέων υπόσχεται το Φεστιβάλ Ρεματιάς
Description:
Τη γερμανική συμφωνική ορχήστρα νέων του Μανχάιμ, Mannheim Youth Symphony Orchestra (JSOM) σε σύμπραξη με τη νεανική ορχήστρα Underground Youth Orchestra, υποδέχεται στη Ρεματιά η Συμφωνική Ορχήστρα Νέων του Δήμου Χαλανδρίου για μια μοναδική συναυλία την Παρασκευή 5 Αυγούστου. Οι νέες και οι νέοι μουσικοί από τις τρεις συμφωνικές ορχήστρες θα πλημμυρίσουν το θέατρο, ολοκληρώνοντας το πρώτο μέρος του Φεστιβάλ Ρεματιάς 2022 - Νύχτες Αλληλεγγύης με υψηλή δεξιοτεχνία και νεανική δροσιά ανάλογη με εκείνη της έναρξής του, όταν οι δύο ντόπιες ορχήστρες βρέθηκαν στην ίδια σκηνή με την αμερικανική Συμφωνική Ορχήστρα Νέων Colorado Springs. Κατά τη διάρκεια της βραδιάς, η Mannheim Youth Orchestra και η Underground Youth Orchestra, συνεργαζόμενες στο πλαίσιο προγράμματος ανταλλαγής μουσικών εμπειριών, το οποίο στηρίζεται από το Ελληνογερμανικό Ίδρυμα Νεολαίας, θα ερμηνεύσουν μαζί, υπό τη διεύθυνση του Jan-Paul Reinke, έργα των Brahms, Borodin, Mozart, Shostakovich, Marquez, Χατζοπούλου ενώ από τη θέση της οικοδέσποινας η Συμφωνική Ορχήστρα Νέων του Δήμου Χαλανδρίου θα παρουσιάσει, υπό τη διδασκαλία του Νίκου Χατζηελευθερίου, ένα μουσικό “street event”, μεταφέροντας το δικό της μήνυμα - σχόλιο στα σύγχρονα κοινωνικά προβλήματα, με κυρίαρχο θέμα της εναλλακτικής μουσικής της παρέμβασης το τέταρτο μέρος από την όπερα - μπαλέτο Les Indes Galantes (Οι Ευγενείς Ινδοί) του J. P. Rhameaw, με τον τίτλο Les Sauvages (Οι Άγριοι). Λίγα λόγια για τις ορχήστρες Mannheim Youth Symphony Orchestra Η Συμφωνική Ορχήστρα Νέων του Μανχάιμ (JSOM) ιδρύθηκε από τον Hanno Haag το 1977. Το 1999 η ορχήστρα άνθισε υπό τον Diethard Laxa για τα επόμενα 17 χρόνια. Η ορχήστρα είναι ανοιχτή σε όλους τους μουσικούς που είναι αρκετά ικανοί στα όργανά τους ώστε να μπορούν να αντιμετωπίσουν το απαιτητικό πρόγραμμα. Στην JSOM συμμετέχουν περίπου 90 νέοι, οι οποίοι παρακολουθούν τις εβδομαδιαίες πρόβες στο «Börsensaal» του μουσικού σχολείου του Μανχάιμ, στην οδό Ε4 στο κέντρο του Μανχάιμ. Τα μέλη προέρχονται από όλη την περιοχή «Rhine-Neckar» - όχι μόνο από το Μανχάιμ.Ο πυρήνας της ορχήστρας αποτελείται από μέλη ηλικίας μεταξύ 14 και 18 ετών. Ωστόσο, ορισμένοι εξαιρετικά ταλαντούχοι μαθητές είναι μόλις 12 ετών και ορισμένα από τα μεγαλύτερα μέλη απλά δεν θέλουν να φύγουν, οπότε το ηλικιακό εύρος είναι από 12 έως 25 ετών. Το να τους φέρεις όλους μαζί να παίξουν ως ένα σώμα είναι ένα δύσκολο έργο.Η ορχήστρα περνάει μια εντατική εβδομάδα προβών για τα νέα κομμάτια της επόμενης σεζόν κατά τη διάρκεια των καρναβαλικών εκδηλώσεων τον Φεβρουάριο κάθε έτους. Αυτό δίνει στους νέους την ευκαιρία να γνωριστούν λίγο καλύτερα μεταξύ τους εκτός των κανονικών προβών της Τετάρτης.Πραγματοποιούνται περίπου 5-10 συναυλίες το χρόνο, κυρίως στη γύρω περιοχή. Ωστόσο, υπάρχουν επίσης ευκαιρίες να παίξουν σε εθνικό και διεθνές επίπεδο όταν βρίσκονται σε περιοδεία (Αυστραλία, Φινλανδία, Ιταλία, Ιαπωνία, Καναδάς, Νορβηγία, Σουηδία, Ολλανδία, Ουγγαρία, ΗΠΑ, Κύπρος κ.α.).Ο Jan-Paul Reinke διορίστηκε το 2016 για να καλλιεργήσει και να καθοδηγήσει περαιτέρω αυτή την ομάδα ταλαντούχων και αφοσιωμένων νέων μουσικών στο μουσικό τους ταξίδι. Underground Youth Orchestra Η Underground Youth Orchestra μετά από δεκαετή καλλιτεχνική παρουσία αποτελεί μία από τις σημαντικότερες νεανικές συμφωνικές ορχήστρες στην Ελλάδα. Τα τελευταία χρόνια δραστηριοποιείται και στο εξωτερικό, συνεργαζόμενη με γερμανικά πανεπιστήμια και φορείς. Στόχος της Underground Youth Orchestra είναι να προσφέρει σε νέους ταλαντούχους μουσικούς την ευκαιρία να εκπαιδευτούν στην ορχηστρική τέχνη συμμετέχοντας σε υψηλού επιπέδου συναυλίες στην Ελλάδα και το εξωτερικό, με διάσημους μαέστρους και σολίστ. Παράλληλα δίνεται η δυνατότητα καλλιτεχνικής εξέλιξης των ταλαντούχων μελών της μέσα από την σολιστική εμφάνισή τους με την ορχήστρα και την συμμετοχή τους σε masterclasses με επιλεγμένους καθηγητές από την Ευρώπη. Ιδρυτής και καλλιτεχνικός διευθυντής της ορχήστρας είναι ο Κώστας Ηλιάδης.Η Underground Youth Orchestra έχει την τιμή να υποστηρίζεται και να τελεί υπό την αιγίδα του Υπουργείου Πολιτισμού. Μετά την ανακήρυξη της ορχήστρας ως Greek Ambassador από τον ΕΟΤ στην καμπάνια του για τον Ελληνικό τουρισμό το 2020, τελεί και υπό την αιγίδα του Ελληνικού Οργανισμού Τουρισμού. Τις δράσεις του εκπαιδευτικού προγράμματος στηρίζει σαν χορηγός επικοινωνίας η ΕΡΤ και το Τρίτο Πρόγραμμα.  Συμφωνική Ορχήστρα Νέων του Δήμου Χαλανδρίου Η Συμφωνική Ορχήστρα Νέων της πόλης, που θα υποδεχτεί μουσικά τη γερμανική ορχήστρα, έχει ξεκινήσει την πορεία της από τον Οκτώβριο του 2017 με τη συνεργασία του καταξιωμένου συμφωνικού συγκροτήματος παιδιών και νέων «The Underground Youth Orchestra Network». Η ιδέα για τη δημιουργία δημοτικής συμφωνικής ορχήστρας νέων, υπερ-τοπικού χαρακτήρα, στο Χαλάνδρι ξεκίνησε από τη σχετική πρωτοβουλία πολιτών πριν από περίπου έξι χρόνια. Ωστόσο παρά το έντονο ενδιαφέρον που είχαν εκφράσει πολλοί/ες νέοι/ες μουσικοί τότε, η προσπάθεια δεν κατέστη εφικτό να προχωρήσει καθώς δεν ήταν από την αρχή εξασφαλισμένη η συνύπαρξη του συνόλου των μουσικών από όλες τις ομάδες των οργάνων που απαιτεί η συγκρότηση ενός συμφωνικού σχήματος, ούτε η ομοιογένεια στις δυνατότητες των νέων μουσικών. Η συνεργασία του Δήμου Χαλανδρίου με την Underground Youth Orchestra, η οποία συνέβαλλε με τη γνώση και την εμπειρία της σε εκπαιδευτικό και οικονομοτεχνικό επίπεδο μέχρι να γίνει εφικτή η αυτόνομη λειτουργία της Συμφωνικής Ορχήστρας Νέων του Δήμου Χαλανδρίου, δημιούργησε τις προϋποθέσεις για την υπέρβαση των παλαιότερων εμποδίων. Από το Σεπτέμβριο του 2019 η ορχήστρα, υπό τη διδασκαλία του Νίκου Χατζηελευθερίου λειτουργεί αυτόνομα, στο πλαίσιο των δραστηριοτήτων της Διεύθυνσης Πολιτισμού του Δήμου Χαλανδρίου.  Ελεύθερη είσοδος μόνο με δελτίο εισόδου από το viva.grΏρα έναρξης: 9.00 μ.μ. Ισχυρή σύσταση για χρήση μάσκας Ευριπίδειο Θέατρο ΡεματιάςΠεζόδρομος Προφήτη Ηλία, Πολύδροσο Χαλανδρίου Αντί εισιτηρίου στις παραστάσεις με ελεύθερη είσοδο προαιρετική συνεισφορά σε τρόφιμα, φάρμακα και άλλα είδη πρώτης ανάγκης για τους πρόσφυγες και τις κοινωνικές δομές της πόλης.   
