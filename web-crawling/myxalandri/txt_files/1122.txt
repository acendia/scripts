Title:
“Χαλάνδρι σε Δράση”: Κ. Ρούσσο απαντάτε «περί ανέμων και υδάτων» κι όχι επί της ουσίας
Description:
Με την ακόλουθη ανακοίνωση η δημοτική παράταξη “Χαλάνδρι σε Δράση” απαντά στον Δήμο Χαλανδρίου, αναφορικά με τη μίσθωση του ακινήτου επί της οδού Σολωμού:  Αγαπητέ, κ. Ρούσσο... Επειδή ακριβώς, η επικεφαλής της παράταξης «Χαλάνδρι σε Δράση», κα Κρίστη Αγαπητού και οι εκπρόσωποι της παράταξης στην οικονομική επιτροπή, γνωρίζουν τις διαδικασίες κι έθεσαν συγκεκριμένα ερωτήματα για το γεγονός, ότι ο δήμος Χαλανδρίου έχει νοικιάσει εδώ και 27 μήνες το κτίριο της οδού Σολωμού 10, οι δημότες του Χαλανδρίου έχουν ήδη πληρώσει για ενοίκια 175.000 ευρώ αλλά η μετεγκατάσταση υπηρεσιών του δήμου ακόμη... αγνοείται, πιθανόν γι’ αυτό απαντάτε «περί ανέμων και υδάτων» κι όχι επί της ουσίας. Ποια είναι η ουσία; -Κανείς, κ. Ρούσσο δεν ανέφερε, ότι προκειμένου να καταστεί λειτουργικό το συγκεκριμένο κτίριο, δεν χρειαζόταν «εκτεταμένες εργασίες». Το ερώτημά μας, όμως ήταν σαφές: Πότε θα είναι έτοιμο, αφού ο δήμος πληρώνει 6.500 ευρώ επί 27 μήνες (από την 29 Σεπτεμβρίου του 2020) και οι «εκτεταμένες εργασίες» συνεχίζονται; Κι’ επειδή παραμένει «σταθερό το τίμημα για 5 χρόνια», όπως επικαλείστε, σημαίνει ότι δεν έχουν δοθεί ως σήμερα 175.000 ευρώ από το δημοτικό ταμείο; Από τα χρήματα των Χαλανδραίων; Φυσικά, όχι! Και τα 175.000 ευρώ έχουν δοθεί και το κτίριο παραμένει «γιαπί» μετά από 2,5 χρόνια! Όσον αφορά στις δικαιολογίες σας, ότι οι εργασίες αυτές υλοποιούνται με «ίδια μέσα και ίδιους πόρους» σας καλούμε να το σκεφτείτε καλύτερα. Γιατί στα έγγραφα, που μας έχετε διαβιβάσει αναφέρετε ρητά, ότι συντελούνται «εργασίες διαμερισματοποίησης» ύψους 30.000 ευρώ, χωρίς όμως να λέτε συγκεκριμένα ποιοι εργαζόμενοι του δήμου τις κάνουν ή από ποιες υπηρεσίες προέρχονται. Παραμένουμε στη διάθεσή σας για οποιαδήποτε άλλη ...απάντησή σας. Και επιτέλους, καλό θα ήταν να συνειδητοποιήσετε ότι είστε Δήμαρχος εδώ και 8 χρόνια. Καταντάει βαρετό πια να επιστρέφετε στο παρελθόν και να μη βλέπετε το μέλλον. Καλά Χριστούγεννα, κ. Ρούσσο...   Σχετικά άρθρα: “Χαλάνδρι σε Δράση”: 175.000 € για ένα άδειο κτίριο επί 27 μήνες! Δήμος Χαλανδρίου: «Η κ. Αγαπητού θα έπρεπε να γνωρίζει τις διαδικασίες»  
