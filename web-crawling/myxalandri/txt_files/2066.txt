Title:
Πλησιάζει ο Χειμώνας στο Χαλάνδρι, με ισχυρές βροχοπτώσεις και σφοδρούς νοτιάδες
Description:
Αλλεπάλληλες ατμοσφαιρικές διαταραχές, επηρέασαν τη χώρα μας κατά το πρώτο δεκαήμερο του μήνα, προκαλώντας, στο Χαλάνδρι, διαδοχικές μεταβολές του καιρού που σαν κύριο χαρακτηριστικό είχαν τα, σχετικά σύντομα, διαστήματα με ισχυρές βροχοπτώσεις και τους σφοδρούς Νοτιάδες. Καθώς οι νότιοι άνεμοι κυριάρχησαν, μεταφέροντας θερμότερες αέριες μάζες, ο καιρός, διατηρήθηκε &quot;γλυκός&quot; και φθινοπωρινός, χωρίς αξιόλογες χειμερινές &quot;πινελιές&quot;. Η κυκλοφορία αυτή προβλέπεται να συνεχιστεί μέχρι και τα μέσα του μήνα, και μία σειρά από νέες ατμοσφαιρικές διαταραχές είναι προ των πυλών και έτοιμες να διαταράξουν τον καιρό του Χαλανδρίου, με κύρια χαρακτηριστικά τους σφοδρούς νοτιάδες και τα διαστήματα με βροχές οι οποίες, είναι πιθανό, να έχουν, παροδικά, έντονο χαρακτήρα. Δύο είναι τα &quot;κύρια&quot; διαστήματα βροχοπτώσεων που φαίνονται ξεκάθαρα στα προγνωστικά στοιχεία: α) Κατά τις πρωινές και μεσημεριανές ώρες της Παρασκευής (10/12), όπου θα εκδηλωθούν βροχές, κατά διαστήματα ισχυρές και, ενδεχομένως, σποραδικές καταιγίδες και, β) από το μεσημέρι του Σαββάτου (11/12) μέχρι και το πρωί της Κυριακής (12/12) οπότε και είναι πιθανό να εκδηλωθούν φαινόμενα μεγάλης έντασης και με, σχετικά, μεγάλη διάρκεια. Στο ενδιάμεσο χρονικό διάστημα ο καιρός θα είναι άστατος, κατά διαστήματα νεφελώδης αλλά και με αρκετή ηλιοφάνεια. Από τη Δευτέρα (13/12), και κατά τη διάρκεια της νέας εβδομάδας, οι άνεμοι θα στραφούν, σταδιακά, σε βοριάδες με αποτέλεσμα τον περιορισμό των φαινομένων και τη σταδιακή πτώση της θερμοκρασίας. Σύμφωνα με τα διαθέσιμα προγνωστικά στοιχεία, κατά το 2ο δεκαήμερο του Δεκεμβρίου, ο καιρός θα γίνεται ολοένα και πιο Χειμωνιάτικος με μεγαλύτερα διαστήματα βοριάδων, σταδιακή μετάβαση σε ψυχρότερες συνθήκες ενώ, πριν τις 20 Δεκεμβρίου, είναι αρκετά πιθανό να σημειωθεί σχετικά αξιόλογη ψυχρή εισβολή, ικανή να προκαλέσει την πρώτη &quot;λευκή πολιορκία&quot; στην Αττική και να ντύσει στα &quot;λευκά&quot; τα ορεινά, τουλάχιστον, τμήματα του νομού. Όσον αφορά την περίοδο των Χριστουγέννων, αν και είναι ακόμα πολύ νωρίς για εκτιμήσεις, δεν μπορεί να μην σημειωθεί η προγνωστική τάση, τα φετινά Χριστούγεννα να εορταστούν, στο Χαλάνδρι, με Χειμωνιάτικες συνθήκες εναρμονισμένες με τα &quot;πρότυπα&quot; της εποχής! Καλό Σαββατοκύριακο! Γεώργιος ΠαπακωστόπουλοςΑναλυτής-προγνώστης καιρού / Συντονιστής προγνώσεων καιρού SiMeteo.gr
