Title:
Κούλουμα με την Περιφέρεια Αττικής στο Μητροπολιτικό Πάρκο “Αντώνης Τρίτσης”
Description:
Η Περιφέρεια Αττικής γιορτάζει τα Κούλουμα και το τέλος της Αποκριάς την Καθαρά Δευτέρα 27 Φεβρουαρίου στο Μητροπολιτικό Πάρκο “Αντώνης Τρίτσης” σε μία παραδοσιακή γιορτή χαράς και γλεντιού για μικρούς και μεγάλους, που θα ξεκινήσει από τις 9:30 το πρωί, σε συνδιοργάνωση με τους Δήμους Ιλίου και Αγ. Αναργύρων-Καματερού. Οι εκδηλώσεις θα ξεκινήσουν από τις 9:30 το πρωί και θα κορυφωθούν τις πρώτες μεσημεριανές ώρες. Τους επισκέπτες θα υποδέχονται από νωρίς το πρωί οι ομάδες εργαζομένων του Πάρκου οι οποίες παράλληλα θα φτιάχνουν χαρταετούς για τα παιδιά. Στη συνέχεια θα προσφερθούν φασολάδα και άλλα νηστίσιμα παραδοσιακά εδέσματα, ενώ θα υπάρχει ακόμη χώρος πίστας survivor και φουσκωτά παιχνίδια για τους μικρούς μας φίλους. Η γιορτή θα έχει και πολλή μουσική αλλά και χορό. Τοπικοί σύλλογοι θα χορέψουν παραδοσιακούς χορούς, ενώ στη σκηνή θα εναλλάσσονται γνωστά συναυλιακά συγκροτήματα (Βαγγέλης Κονιτόπουλος, Μαρία Αναματερού, Λευτέρης Μπαφαλούκος, οι Γιάννης και Τζένη Κατσίγιαννη, Νίκος Φάκαρος). Κοντά στον χώρο των εκδηλώσεων θα λειτουργεί και ένας παιδότοπος. Ο περιφερειάρχης Αττικής Γ. Πατούλης επισημαίνει σχετικά: «Καλούμε όλους τους πολίτες να έρθουν να διασκεδάσουμε όλοι μαζί το τέλος της Αποκριάς στο πανέμορφο πάρκο της Αττικής μας. Σε μία μεγάλη γιορτή με πολύ κέφι, φαγητό, χορό και πλήθος εκπλήξεων για μικρούς και μεγάλους. Θέλω να ευχαριστήσω θερμά όλους τους εργαζόμενους του Πάρκου και της Περιφέρειας για τη συμβολή τους στη διεξαγωγή αυτής της γιορτής καθώς και τους δημάρχους Ιλίου και Αγ. Αναργύρων-Καματερού για τη συνεργασία. Το Μητροπολιτικό Πάρκο “Α. Τρίτσης” εκτός από μία όαση πρασίνου και αναψυχής είναι πλέον και ένας χώρος για να συναντιόμαστε με τους πολίτες και να γιορτάζουμε όλοι μαζί, κάνοντας ένα διάλειμμα από την καθημερινότητα. Σας περιμένουμε όλους την Καθαρά Δευτέρα, να γιορτάσουμε μαζί τα Κούλουμα, όπως ορίζει και η παράδοση του τόπου μας».
