Title:
Κέντρο Στήριξης Οικογένειας υλοποιεί ο Δήμος Χαλανδρίου
Description:
Μια νέα κοινωνική παρέμβαση, τη λειτουργία του Κέντρου Στήριξης Οικογένειας (Κ.Σ.ΟΙ.), ως επέκταση των δράσεων του δραστήριου Κέντρου Κοινότητας, υλοποιεί ο Δήμος Χαλανδρίου, με στόχο να υποστηριχθούν οι σχέσεις των μελών της οικογένειας και η ικανότητά τους να ανταποκρίνονται στις απαιτήσεις της καθημερινότητας και να προστατεύουν εαυτούς και αλλήλους, ειδικά στις δύσκολες συνθήκες της πανδημίας. Το Κέντρο Στήριξης Οικογένειας του Δήμου Χαλανδρίου στελεχώνεται από έναν κοινωνικό λειτουργό και έναν ψυχολόγο και θα αναπτύξει τις παρακάτω δράσεις: Ατομική συμβουλευτική σε μέλη οικογενειών για ζητήματα που άπτονται του οικογενειακού περιβάλλοντος. Συμβουλευτική ζεύγους ή γονέων - παιδιών σε οικογενειακές συνεδρίες. Συνεδρίες διαχείρισης διαζυγίου ή πένθους στην οικογένεια. Κατάλληλη παραπομπή σε δομές του Δήμου ή άλλες εξειδικευμένες δημόσιες δομές ψυχικής υγείας για ψυχιατρικά ή άλλα προβλήματα. Ομιλίες, σεμινάρια, βιωματικά εργαστήρια και ψυχοεκπαιδευτικές παρεμβάσεις σε σχολεία του Δήμου Χαλανδρίου ή άλλες ομάδες - κοινότητες της περιοχής, με τη συμμετοχή των εκπαιδευτικών, των γονέων ή/και των παιδιών. Συνεργασία - αξιοποίηση εθελοντών επαγγελματιών ψυχικής υγείας ή/και φοιτητών κατά την πρακτική τους άσκηση. Υποστήριξη επαγγελματιών που ασχολούνται με τα παιδιά. Συνεργασία με οργανώσεις που δραστηριοποιούνται στο πεδίο της υποστήριξης των παιδιών και των οικογενειών. Οργάνωση ομάδων αυτογνωσίας και ομάδων ανάπτυξης για μέλη οικογενειών (γονείς - έφηβοι). Δημοσίευση και διάδοση πληροφοριακού υλικού για οικογενειακά ζητήματα και θέματα ψυχικής υγείας, μέσω της ιστοσελίδας του Δήμου Χαλανδρίου και των κοινωνικών δικτύων. Σημειώνεται ότι λόγω των περιοριστικών μέτρων για την πανδημία, συνεδρίες δύνανται να πραγματοποιηθούν και μέσω τηλεφώνου ή μέσω τηλεδιάσκεψης. Οι ενδιαφερόμενοι μπορούν να επικοινωνούν για πληροφορίες και ραντεβού στο τηλ.: 210-6899922 και στο e-mail: g.rabalakos@halandri.gr Σχετικά άρθρα: Εξ αποστάσεως συνεδρίες ψυχολογικής υποστήριξης και συμβουλευτικής από το Γραφείο Ψυχικής Υγείας Δήμου Χαλανδρίου Το Συμβουλευτικό Κέντρο Γυναικών Δήμου Χαλανδρίου στηρίζει τις γυναίκες θύματα έμφυλης βίας    
