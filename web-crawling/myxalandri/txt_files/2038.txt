Title:
“Χαλάνδρι Απόφαση Ευθύνης”: Να μειώσουμε το σκουπίδι που στέλνουμε στη χωματερή
Description:
Ανακοίνωση της δημοτικής παράταξης «Χαλάνδρι Απόφαση Ευθύνης» αναφορικά με την Αναθεώρηση του Τοπικού Σχεδίου Διαχείρισης Απορριμμάτων του Δήμου Χαλανδρίου: Η Αναθεώρηση του Τοπικού Σχεδίου Διαχείρισης Απορριμμάτων του Δήμου μας που συζητείται αυτές τις ημέρες, ανέδειξε την αποτυχία των πολιτικών που ακολουθεί η σημερινή διοίκηση του Δήμου Χαλανδρίου στο συγκεκριμένο θέμα. Ποιος είναι ο Εθνικός στόχος: Να μειώσουμε το σκουπίδι που στέλνουμε στη χωματερή. Ας δούμε τι προέβλεπε το Τοπικό Σχέδιο  τα έτη 2015 - 2020 για την αποστολή σκουπιδιών στη χωματερή. Ενδεικτικά: Στόχος έτους 2017: 24.230 τόνους. Στείλαμε στη χωματερή  33.195 τ. Στόχος  έτους 2020: 16.570 τόνους, στείλαμε στη χωματερή 34.028,85 τ. Δεν θα αναφερθούμε στα αποκαρδιωτικά ποσοστά της ανακύκλωσης και της συλλογής στην πηγή. Η πραγματικότητα είναι σκληρή και κανείς δεν μπορεί να την αμφισβητήσει. Είναι γεγονός όμως ότι το σκουπίδι στην πόλη μας γενικότερα μαζεύεται και αυτό βλέπει ο πολίτης ! Τα ερωτήματα όμως είναι σκληρά. Που πηγαίνει το σκουπίδι; Ποιό είναι το κόστος; οικονομικό, κοινωνικό και περιβαλλοντικό; Ενθαρρυντικό γεγονός αποτελούν, ο Νέος Εθνικός και Περιφερειακός Σχεδιασμός όπου τέθηκαν φιλόδοξοι στόχοι. Ειδικότερα ο Περιφερειακός σχεδιασμός δίνει λύσεις στα θέματα ανάπτυξης δικτύων ΔΣΠ και στις υποδομές διαχείρισης των αποβλήτων, κάτι που μας ενδιαφέρει άμεσα. Στη χθεσινή τηλεδιάσκεψη των επικεφαλής των δημοτικών παρατάξεων με τον Δήμαρχο, τον Αντιδήμαρχο Καθαριότητας και τον μελετητή, αναπτύξαμε τις θέσεις μας  τεκμηριωμένα και με σαφήνεια. Με δύο λόγια: Εμείς τονίζουμε ότι ο Τοπικός Σχεδιασμός, οφείλει να κινηθεί και να εναρμονισθεί στις πολιτικές και πρακτικές του Περιφερειακού σχεδιασμού. Το σχέδιο που μας παρουσίασαν δεν αναφέρεται καθόλου στα πλεονεκτήματα και στις ευκαιρίες που μας δίνει η Περιφέρεια Αττικής. Ενδεικτικά παραδείγματα:  1ο. Ο νέος Περιφερειακός σχεδιασμός προβλέπει σε κάθε Περιφερειακή Ενότητα «Μονάδα επεξεργασίας Βιοαποβλήτων». Εμείς λέμε ότι είναι αυτονόητο και προς το συμφέρον μας να στέλνουμε τα απόβλητα στην Μονάδα που θα κατασκευαστεί στον τομέα όπου ανήκουμε. 2ο. Προβλέπεται η δημιουργία  6 Πάρκων Κυκλικής Οικονομίας και μεταξύ αυτών και το Βόρειο Πάρκο το οποίο θα μας εξυπηρετεί. Εμείς λέμε ότι αυτό το Πάρκο θα καλύπτει και τις δικές μας ανάγκες. Συμπεράσματα : 1ο. Εάν εναρμονίσουμε τις πολιτικές μας στις λύσεις που μας δίνει η Περιφέρεια Αττικής είναι αυτονόητο ότι οι εγκαταστάσεις στο ΠΑΤΗΜΑ που σχεδιάζει η διοίκηση του δήμου να δημιουργήσει για τα σκουπίδια δεν χρειάζονται. Άλλωστε δημόσια πλέον ομολογείται ότι χωρίς την συναίνεση όλων μας δεν μπορούν να προχωρήσουν τα εν λόγω έργα. Ας συζητήσουμε την αξιοποίηση αυτών των χώρων κυρίως για την αντιμετώπιση των συνεπειών της κλιματικής αλλαγής. 2ο. Ας θέσει στην άκρη τα πειράματα η διοίκηση του Δήμου Χαλανδρίου και ας ακολουθήσει το παράδειγμα γειτονικού Δήμου αλλά και άλλων δήμων της Αττικής που συνεργάζονται με τον ΕΣΔΝΑ και οι οποίοι κατάφεραν να φέρουν πολύ καλά αποτελέσματα στη διαχείριση των απορριμμάτων. 3ο. Μέχρι να υλοποιηθούν τα έργα της Περιφέρειας οφείλουμε με ένταση και σωστό προγραμματισμό να βελτιώσουμε την ανακύκλωση και να προωθήσουμε την διαλογή στην πηγή κ.α. 4ο. Εμείς προτείνουμε το αυτονόητο και ευχόμαστε να εισακουσθούμε !! Παναγιώτης ΒάσιοςΔημοτικός Σύμβουλος ΧαλανδρίουΕπικεφαλής του συνδυασμού «Χαλάνδρι Απόφαση Ευθύνης»      
