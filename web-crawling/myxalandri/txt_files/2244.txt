Title:
Ξεκινούν οι εκπαιδεύσεις των μικρών μαθητών στο Πάρκο Κυκλοφοριακής Αγωγής Δήμου Χαλανδρίου
Description:
Οι εκπαιδεύσεις στο αναβαθμισμένο Πάρκο Κυκλοφοριακής Αγωγής του Δήμου Χαλανδρίου ξεκινούν και πάλι, έπειτα από σχεδόν δύο έτη απουσίας, λόγω της πανδημίας του κορονοϊού. Τα μαθήματα οδικής ασφάλειας και οδικής συμπεριφοράς γίνονται σε συνθήκες προσομοίωσης, με ηλεκτρικά αυτοκινητάκια, τα οποία κινούνται σε πίστες με σήματα οδικής κυκλοφορίας. Μέσα από την κίνηση σ’ αυτές τις πίστες, δίνεται στους μαθητές μια ζωντανή απεικόνιση περιβάλλοντος οδικής κυκλοφορίας. Τα παιδιά μαθαίνουν, «παίζοντας» με ηλεκτρικά αυτοκίνητα και ποδήλατα, να «διαβάζουν» τα σήματα οδικής κυκλοφορίας, να σέβονται την προτεραιότητα, να προσέχουν τους πεζούς, να παρκάρουν εκεί που επιτρέπεται και το σημαντικότερο να καταλάβουν πώς σκέφτεται ένας οδηγός ώστε να προσέχουν, όταν περπατούν στην πόλη. Η όλη εκπαιδευτική διαδικασία είναι εξαιρετικά «ζωντανή» και αποδοτική και κερδίζει αμέσως ενδιαφέρον των μικρών μας φίλων. Το Πάρκο Κυκλοφοριακής Αγωγής του Δήμου Χαλανδρίου λειτουργεί με τμήματα από 10 έως 45 παιδιών, ηλικίας έως 9 ετών. Η εκπαιδευτική ώρα διαρκεί περίπου 90 λεπτά, που περιλαμβάνουν 15 λεπτά σεμιναρίου και περίπου 1 ώρα -ανάλογα με τον αριθμό τον παιδιών- διαδρομής στην πίστα με τα ειδικά οχήματα. Διαθέτει πίστα αυτοκινήτων, ηλεκτρικά αυτοκίνητα, κερκίδες, καντίνα-αναψυκτήριο, τουαλέτες, χώρους πρασίνου, παγκάκια, βραδινό φωτισμό καθώς και χώρους στάθμευσης. Τα τελευταία χρόνια αποτελεί πόλο έλξης για μαθητές, εκπαιδευτικούς και γονείς στην ευρύτερη περιοχή των βορείων προαστίων. Αυτό οφείλεται και στο γεγονός ότι είναι εύκολα προσβάσιμο, καθώς βρίσκεται σε μικρή απόσταση από την Αττική Οδό αλλά και από τις γειτονικές περιοχές των Βριλησσίων, Μελισσίων, Πεντέλης, Γέρακα και Κηφισιάς. Αναβάθμιση των υποδομών Η δημοτική ανώνυμη εταιρεία «ΦΛΥΑ», που έχει τη διαχείριση του Πάρκου, αναγνωρίζοντας τη σημασία του εκπαιδευτικού αυτού θεσμού, προχώρησε τους τελευταίους μήνες σε έργα που συνέβαλαν στην αναβάθμισή του, παρέχοντας με αυτό τον τρόπο όλες τις σύγχρονες υπηρεσίες στους χρήστες του. Στο πλαίσιο αυτό, βάφτηκαν όλες οι πίστες, τοποθετήθηκε χλοοτάπητας στον υπόλοιπο χώρο, έγινε φύτευση μεγάλων δέντρων και αποκαταστάθηκε το σύστημα αυτόματου ποτίσματος από την υπηρεσία Πρασίνου του Δήμου. «Είναι σε όλους μας γνωστός ο φόρος αίματος που πληρώνουν οι Έλληνες στην άσφαλτο. Η εκπαίδευση των οδηγών από μικρή ηλικία είναι το πιο σημαντικό βήμα για να μειώσουμε τα οδικά ατυχήματα. Το Πάρκο Κυκλοφοριακής Αγωγής είναι βέβαιο ότι όχι μόνο θα εξοικειώσει τα παιδιά μας με τους κανόνες οδικής κυκλοφορίας, αλλά θα ευαισθητοποιήσει και το σύνολο της εκπαιδευτικής κοινότητας», υπογραμμίζει η ΦΛΥΑ Α.Ε. Το κόστος συμμετοχής για την εκπαίδευση στο Πάρκο Κυκλοφορικής Αγωγής είναι 3 €/παιδί. Για τα δημόσια σχολεία του Δήμου Χαλανδρίου η εκπαίδευση είναι δωρεάν. Πάρκο Κυκλοφοριακής ΑγωγήςΤήνου 130, Πάτημα Χαλανδρίου 152 38τηλ. επικοινωνίας: 210-6830305  
