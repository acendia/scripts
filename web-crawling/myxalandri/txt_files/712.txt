Title:
Παραλίες στην Αττική: Τρεις επιλογές που θυμίζουν νησί
Description:
Βρίσκονται σε μικρή απόσταση από την Αθήνα. Κι όμως όταν φτάσεις εκεί, νομίζεις πως είσαι σε νησί. Υπάρχουν παραλίες στην Αττική που σε «ταξιδεύουν» και σε κάνουν να πιστέψεις πως βρίσκεται διακοπές, δίχως να είσαι. Τις συγκεκριμένες παραλίες στην Αττική μπορείς να τις επισκεφτείς τώρα που η θερμοκρασία ανέβηκε ακόμη και μετά τη δουλειά. Μια βουτιά θα ανεβάσει τη διάθεσή σου, θα σε βοηθήσει να ξεχαστείς και να νιώσεις πως το καλοκαίρι ξεκίνησε και επίσημα. Αποτελούν μια ιδανική λύση για τα Σαββατοκύριακα που δεν μπορείς να φύγεις και χρειάζεσαι έστω μια μονοήμερη εκδρομή, λίγο ηλιοθεραπεία και να δροσιστείς. Βρήκαμε τρεις παραλίες στην Αττική με καταγάλανα κρυστάλλινα νερά και σου τις παρουσιάζουμε για να τις επισκεφτείς το συντομότερο δυνατόν. Παραλίες στην Αττική: Η Μικρή Χαμολιά με τα τιρκουάζ νερά Τη μικρή Χαμολιά θα τη συναντήσεις ανάμεσα στη Λούτσα και το Πόρτο Ράφτη. Πρόκειται για έναν μικρό «παράδεισο» με τιρκουάζ νερά. Στη Μικρή Χαμολιά που είναι μια από τις πιο εντυπωσιακές παραλίες στην Αττική θα παρατηρείς πόσο ιδανικά συνδυάζονται τα βότσαλα με την άμμο. Βρίσκεται σε έναν απάνεμο κολπίσκο και τα πεύκα σχεδόν βουτούν στα νερά. Πριν ξεκινήσεις βάλε στην τσάντα σου τα απαραίτητα και φυσικά πάρε ομπρέλα καθώς δεν πρόκειται για μία οργανωμένη παραλία. Πώς θα φτάσεις; Θα κατευθυνθείς προς τον οικισμό Χαμολιά που βρίσκεται ανάμεσα στη Λούτσα και το Πόρτο Ράφτη. Μόλις συναντήσεις την παραλία του οικισμού να στρίψεις δεξιά και μετά από περίπου 500 μέτρα θα δεις έναν χωματόδρομο που θα σε «οδηγήσει» στη Μικρή Χαμολιά. Ψάθα: Μία από τις πιο όμορφες και μεγάλες παραλίες στην Αττική Μεταξύ Βιλίων και Αλεποχωρίου σε απόσταση 66 χλμ. από το κέντρο της Αθήνας βρίσκεται η παραλία «Ψάθα». Πρόκειται για μία από τις πιο όμορφες παραλίες στην Αττική που μόλις πατήσεις το πόδι σου θα σου χαρίσει την ψευδαίσθηση πως είσαι διακοπές. Διαθέτει κρυστάλλινα νερά και η 2,5 χιλιόμετρα βοτσαλωτή της ακτή δίνει την αίσθηση της απόλυτης ηρεμίας ενώ το μάτι σου «χάνεται» απολαμβάνοντας τον Κορινθιακό κόλπο. Μαζεύει πολύ λιγότερο κόσμο από τις άλλες παραλίες στην Αττική και είναι ένα μέρος που μπορείς να το επισκεφτείς με τα παιδιά σου και να τα αφήσεις να τρέξουν και να παίξουν. Μπορεί να μην είναι οργανωμένη με ξαπλώστρες, αλλά μπροστά στην παραλία υπάρχουν καφετέριες, ταβερνάκια και ουζερί από τα οποία μπορείς να πάρεις τα απαραίτητα ή να κάνεις μια στάση για να τσιμπήσεις. Βρίσκεται κάτω από το Όρος Πατέρας και το όνομά της σύμφωνα με τους μελετητές της λαογραφίας το έχει πάρει από τον μεγάλο αριθμό υδρόβιων φυτών με κυριότερο το ψαθί, ένα είδος καλαμιού, από το οποίο κατασκευάζονται οι ψάθες. Λεγρενά: Η «κρυμμένη» παραλία στην Αττική Η παραλία των Λεγρενών είναι «κρυμμένη» και έτσι τη βρίσκουν μόνο όσοι ξέρουν να ψάχνουν. Έχει καθαρά και βαθιά νερά. Πώς θα τη βρεις; Πηγαίνοντας προς Σούνιο θα περάσεις τον οικισμό του Χάρακα. Στον δρόμο σου θα συναντήσεις μια ταμπέλα που οδηγεί σε δεξιά στροφή στον χωματόδρομο. Εκεί θα δεις μια πινακίδα που γράφει «Ιδιοκτησία ΚΑΠΕ (Κέντρο Ανανεώσιμων Πηγών Ενέργειας)» και είναι αυτή που δίνει το όνομά της στην παραλία αυτή, που πολλοί αποκαλούν «παραλία ΚΑΠΕ». Μόλις κατέβεις τα σκαλιά θα φτάσεις στην παραλία Λεγρενά σε ένα πανέμορφο ακρογιάλι με γαλαζοπράσινα νερά. Μην ξεχάσεις πριν πας να κάνεις μια στάση ώστε να προμηθευτείς τα απαραίτητα. Tip: Εάν βρίσκεσαι στα Λεγρενά μπορείς κολυμπώντας και να πας στους διπλανούς κόλπους. Έτσι θα απολαύσεις την απόλυτη ηρεμία καθώς κατά πάσα πιθανότητα δεν θα συναντήσεις κόσμο. Πηγή: exploringgreece.tv  
