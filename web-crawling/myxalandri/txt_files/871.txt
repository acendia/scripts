Title:
Η Τέχνη βρήκε τον ...δρόμο της στο 1o Street Art Festival στο Χαλάνδρι
Description:
Οι καλλιτέχνες δρόμου έδωσαν ...ρέστα στο 1ο Street Art Festival στο Χαλάνδρι! Μεταμόρφωσαν τις εξωτερικές όψεις του αθλητικού κέντρου «Μάρκος Παπαδάκης», αντάλλαξαν απόψεις, συζήτησαν με τον κόσμο, έδωσαν και πήραν χαρά. Στις 29 &amp;amp; 30 Οκτωβρίου ζήσαμε ένα διαφορετικό, πολύχρωμο διήμερο. Ήταν το διήμερο που πολιτισμός και αθλητισμός ενώθηκαν, εμπλουτίζοντας με έναν καινούριο περίπατο την πόλη, δείχνοντας με τον καλύτερο τρόπο, ότι η λεγόμενη εφήμερη τέχνη, μπορεί να διεκδικεί τη διαχρονικότητα, πυροδοτώντας, παράλληλα, απολύτως επίκαιρες συζητήσεις, όπως για την έμφυλη βία και τον ρόλο της γυναίκας στον κόσμο που θέλουμε να ζούμε. Η δράση έγινε για πρώτη φορά στο Χαλάνδρι, με αφορμή την Παγκόσμια Ημέρα των Τεχνών του Δρόμου και της Ελεύθερης Έκφρασης στον Δημόσιο Χώρο. Σαράντα καλλιτέχνες της street art και του graffiti, από την Ελλάδα, το Μεξικό, τη Ρωσία και τις Φιλιππίνες, μεταμόρφωσαν την εξωτερική όψη του «Μ. Παπαδάκης», με πηγή έμπνευσης τη γυναίκα ως σύμβολο, προσελκύοντας ανθρώπους κάθε ηλικίας από όλη την Αθήνα. Όσοι βρέθηκαν στο αθλητικό κέντρο απόλαυσαν όχι μόνο τις δεκάδες δημιουργίες του street art, αλλά και τις μουσικές των σχημάτων, The Woodpeckers, Οδός Αρμονίας και Alejandro Diaz, και επίσης την ακροβατική ομάδα Hobo IllusionerZ, τις αθλήτριες του cheerleading (Yades Dance Sport Club), καθώς και τον dj του RED FM, Γιώργο Αποστόλου και βέβαια τα δύο καλλιτεχνικά εργαστήρια (workshops) για μικρούς και μεγάλους. Στα εργαστήρια, οι συμμετέχοντες/ουσες έβαλαν το δικό τους χρώμα, το δικό τους καλλιτεχνικό τους αποτύπωμα στους τοίχους του αθλητικού κέντρου, ζωγραφίζοντας την ...Κυριακή. Τέχνη και ομορφιά έκλεψαν τις εντυπώσεις. Γυναίκες όμορφες, γυναίκες δυναμικές, αγωνιστικές, ακόμα και μπάμπουσκες ήταν τα αόρατα μοντέλα. Γυναίκες του αγώνα, της ομορφιάς και της ζωής. Η Μάγδα Φύσσα αλλά και η Κωνσταντινουπολίτισσα τραγουδίστρια Στάσα Μαυρίδη, σε ηλικία 86 ετών σήμερα, έχουν πλέον τη θέση τους στο «Μ. Παπαδάκης». Ο Δήμος Χαλανδρίου και η συνδιοργανώτρια εταιρεία «Awesome Athens Experiences», θέλουν να ευχαριστήσουν θερμά όλους/όλες τους συμμετέχοντες/ουσες που ομόρφυναν το σαββατοκύριακό μας με την τέχνη, τις μουσικές και τις επιδείξεις τους και βέβαια εκείνους/νες που συνέβαλαν στην επιτυχία της διοργάνωσης. Ένα «ευχαριστώ» οφείλεται και στους χορηγούς του Φεστιβάλ, την εταιρεία «Cosmos Lac», που παρείχε χρώματα υψηλής ποιότητας και ανθεκτικότητας, καθώς και την καφετέρια «Alana», που πρόσφερε τον καφέ και τα άλλα καλούδια. Το ραντεβού ανανεώνεται για την επόμενη χρονιά!  
