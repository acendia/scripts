Title:
Δήμος Χαλανδρίου: Παραδόθηκε η ανθρωπιστική βοήθεια για τους σεισμόπληκτους της Τουρκίας
Description:
Το απόγευμα της Παρασκευής 3 Μαρτίου 2023 παραδόθηκαν στο Αϊβαλί 500 κιβώτια ανθρωπιστικής βοήθειας για τους σεισμόπληκτους της Τουρκίας, η οποία είχε συγκεντρωθεί τις προηγούμενες μέρες από τις προσφορές εκατοντάδων Χαλανδραίων, στο πλαίσιο της καμπάνιας που οργάνωσε η «Αλληλεγγύη για Όλους». Την αποστολή, που έφτασε στο Αϊβαλί μέσω Μυτιλήνης, συνόδευσαν η αντιδήμαρχος Τεχνικών Υπηρεσιών Έλενα Χριστούλη, η δημοτική σύμβουλος Χριστίνα Μαχαίρα, τα μέλη της οργάνωσης «Αλληλεγγύη για Όλους», Μανώλης Σαρρής, Μελίνα Ζίκου, Πάνος Λάμπρου, Παρασκευάς Ποθητός, Γιώργος Σαγρεδάκης, και η πρόεδρος του Συλλόγου «Συνύπαρξη και Επικοινωνία στο Αιγαίο», Βήλυ Τεντόμα-Ζερβού. Στο Αϊβαλί, παρέλαβαν τη βοήθεια η αντιδήμαρχος Πολιτισμού Τulay Cankaya μαζί με τον σύμβουλο δήμαρχου και υπεύθυνο, για την Τουρκία, του Συλλόγου «Συνύπαρξη και Επικοινωνία στο Αιγαίο», Ufuk Ova. Πολύτιμη η βοήθεια, στην ασφαλή παράδοση της αποστολής, των στελεχών του τελωνείου Μυτιλήνης και των λιμενεργατών που φρόντισαν για τη διεκπεραίωση όλων των απαραίτητων διαδικασιών αλλά και τη φορτοεκφόρτωση των κιβωτίων.   Πέντε ακόμα φορτηγά βοήθειας παρέδωσε ο Δήμος στην καμπάνια που οργάνωσε η ΚΕΔΕ Σημειώνεται ότι πέραν της βοήθειας που παραδόθηκε στο Αϊβαλί, ο Δήμος Χαλανδρίου απέστειλε πέντε ακόμα φορτηγά ανθρωπιστικής βοήθειας στην Περιφέρεια Αττικής, στο πλαίσιο της καμπάνιας που οργάνωσε για τους σεισμόπληκτους η Κεντρική Ένωση Δήμων Ελλάδος (ΚΕΔΕ). Έλενα Χριστούλη: «Ξεπέρασε κάθε προηγούμενο η συμμετοχή των Χαλανδραίων στην καμπάνια αλληλεγγύης» «Οι πολίτες του Χαλανδρίου είναι ιδιαίτερα ευαισθητοποιημένοι σε ζητήματα που αφορούν στην αλληλεγγύη και την αλληλοβοήθεια. Η ανταπόκρισή τους στο κάλεσμα του Δήμου για την αποστολή ανθρωπιστικής βοήθειας στους σεισμόπληκτους της Τουρκίας και της Συρίας ξεπέρασε κάθε προηγούμενο. Πέρα από τα 500 κιβώτια που παραδώσαμε με την “Αλληλεγγύη για Όλους” στο Αϊβαλί, είχαμε ήδη παραδώσει 5 φορτηγά με είδη πρώτης ανάγκης στην αποστολή που οργάνωσε η ΚΕΔΕ. »Εξίσου εντυπωσιακή και συγκινητική ήταν και η συμμετοχή δεκάδων εθελοντών στη διαδικασία διαλογής και πακεταρίσματος των ειδών που συγκεντρώθηκαν στο Κέντρο Νεότητας του Δήμου. Τα λόγια είναι φτωχά να περιγράψουν την ανιδιοτελή προσφορά τόσων ανθρώπων. Τους ευχαριστούμε μέσα από την καρδιά μας που επιβεβαιώνουν σε κάθε περίσταση ότι η αλληλεγγύη είναι το όπλο μας», σημείωσε η αντιδήμαρχος Τεχνικών Υπηρεσιών Έλενα Χριστούλη, μετά την παράδοση της βοήθειας στο Αϊβαλί.  
