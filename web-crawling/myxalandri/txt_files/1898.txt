Title:
Αντίδραση 8 ανεξάρτητων δημοτικών συμβούλων Χαλανδρίου μετά το Δ.Σ. για το καζίνο
Description:
Ακολουθεί κείμενο 8 ανεξάρτητων δημοτικών συμβούλων Χαλανδρίου αναφορικά με το καζίνο στο Μαρούσι, μετά την έκτακτη Συνεδρίαση του Δημοτικού Συμβουλίου της 15ης Νοεμβρίου 2018: Καζίνο στο Μαρούσι: Ο Δήμαρχος Χαλανδρίου συνεχίζει να συγκαλύπτει τις κυβερνητικές ευθύνες Στο έκτακτο δημοτικό συμβούλιο το οποίο ζητήσαμε σχετικά με το θέμα της μεταφοράς του καζίνο της Πάρνηθας στο Μαρούσι, πλησίον του δήμου μας, μεταξύ Κηφησίας και Σπύρου Λούη, απέναντι από το ΟΑΚΑ, η δημοτική αρχή αρνήθηκε για πολλοστή φορά να προχωρήσει σε σύνθεση. Συγκεκριμένα, στο ψήφισμά της αρνήθηκε να αναφερθεί ότι δεν πρόκειται για μια αόριστα απαράδεκτη απόφαση αλλά για την υλοποίηση του Νόμου 4497/17 τον οποίο ψήφισε η κυβέρνηση ΣΥΡΙΖΑ-ΑΝΕΛ. Και αυτό παρότι ο αντιδήμαρχος τεχνικών έργων κ. Γερολυμάτος στην προσωπική του τοποθέτηση αναφέρθηκε διεξοδικά στις ευθύνες της σημερινής κυβέρνησης με βάση τον Νόμο 4447/16 τον οποίο ψήφισε. Ακολουθούν τα σημεία τα οποία αρνήθηκε να συμπεριληφθούν στο ψήφισμα του Δήμου μας η διοίκηση: 1) (…)«Συνεχίζοντας την πολιτική της για τα τα τυχερά παιχνίδια, και πάντα με το σκεπτικό της εξυπηρέτησης των επιχειρηματιών του τζόγου, η Κυβέρνηση ΣΥΡΙΖΑ- ΑΝΕΛ κάνει πράξη τον νόμο (4499/2017) για μετεγκατάσταση του «καζίνο της Πάρνηθας», στα βόρεια προάστια. Δυστυχώς, η πολιτική που εφαρμόζει η Κυβέρνηση, για την αύξηση των κρατικών εσόδων και την δημιουργία πλεονασμάτων, για τις πολυδιαφημισμένες επενδύσεις και τη δημιουργία νέων θέσεων εργασίας, είναι η αυταπάτη και οι ψεύτικες ελπίδες εύκολου πλουτισμού, που καλλιεργείται στο λαό, μέσω του τζόγου.» (…) 2) (…) «Το Δημοτικό Συμβούλιο Χαλανδρίου αποφασίζει: (…)- Απαιτεί τη ριζική τροποποίηση του νόμου 4269/14, που επιτρέπει την ιδιωτική πολεοδόμηση, μέσω των Ε.Χ.Σ. καθώς και του Ρυθμιστικού Σχεδίου Αθήνας (ν.4277/14), που χαρακτηρίζει την περιοχή μας «πόλο υπετοπικής ανάπτυξης και διαδημοτικό κέντρο ευρείας ακτινοβολίας». - Αντιπροσωπεία του Δημοτικού Συμβουλίου θα παραστεί στη συνεδρίαση της επιτροπής του ΥΠΕΝ, την Παρασκευή 16/11/18, και να απαιτήσει, να μην γίνει δεκτό το αίτημα της εταιρείας για έγκριση Ε.Χ.Σ. για την μεταφορά του καζίνο στο Μαρούσι. - Να ενημερωθούν οι κάτοικοι του Χαλανδρίου και να αναρτηθούν αεροπανό στην περιοχή της Ριζαρείου και του συνοικισμού. - Να υπάρξει κλιμάκωση των κινητοποιήσεων, εάν δεν απορριφθεί το αίτημα της εταιρείας για την μεταφορά του καζίνο στο Μαρούσι. - Να υπάρξει συντονισμός με τους όμορους δήμους: Αμαρουσίου και Φιλοθέης-Ψυχικού.». Οι υπογράφοντες δημοτικοί σύμβουλοι Χαλανδρίου: Γρηγόρης ΚαλομοίρηςΓιώργος ΛιερόςΘανάσης ΚιούσηςΘοδωρής ΑλεξίουΠόπη ΦασίτσαΤάσος ΕυσταθίουΧρήστος ΚασίμηςΧρυσούλα Μάζη &amp;nbsp;
