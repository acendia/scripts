Title:
&quot;Μπορούμε στο Χαλάνδρι&quot;: Εκδήλωση ενημέρωσης για τη σπατάλη τροφίμων
Description:
ΔΕΛΤΙΟ ΤΥΠΟΥ «Μπορούμε στο Χαλάνδρι» Σάββατο 13 Οκτωβρίου 2018, ώρα 11:00-15:00, κεντρική πλατεία Χαλανδρίου Το Σάββατο 13 Οκτωβρίου 2018, ενόψει της Παγκόσμιας Ημέρας Τροφίμων, η οργάνωση Μπορούμε και ο Δήμος Χαλανδρίου ενώνουν τις δυνάμεις τους σε μια εκδήλωση ενημέρωσης και ευαισθητοποίησης για τη σπατάλη τροφίμων, ενός φαινομένου με σοβαρές κοινωνικές, περιβαλλοντικές και οικονομικές επιπτώσεις. Προσκαλούμε μικρούς και μεγάλους να ανακαλύψουν μαζί μας πώς ο καθένας μπορεί εύκολα και αποτελεσματικά να συμμετέχει στη συλλογική προσπάθεια πρόληψης της σπατάλης τροφίμων γύρω μας, συμβάλλοντας ταυτόχρονα στην επισιτιστική στήριξη κοινωνικά ευάλωτων ομάδων και στην προστασία του περιβάλλοντος. Όσοι προσέλθουν στην εκδήλωση θα έχουν την ευκαιρία να συμμετάσχουν σε μια συλλογική εθελοντική δράση και να συμβάλουν άμεσα στη διάσωση και κοινωφελή προσφορά τροφίμων. Με περισσευούμενα φρούτα και λαχανικά και με πολλή θετική ενέργεια θα ετοιμάσουμε θρεπτικές σαλάτες και θα τις προσφέρουμε στο Κοινωνικό Συσσίτιο του Δήμου Χαλανδρίου για τη στήριξη ανθρώπων που βρίσκονται σε ανάγκη. Τις ομάδες των εθελοντών θα πλαισιώσουν με τη δημιουργική τους καθοδήγηση οι σεφ τοπικών καταστημάτων εστίασης Μαριαντίνα Ανδρικοπούλου (ΤΟ ΒΑΖΑΚΙ), Κωστής Κωστάκης (α λα γκρεκ) και Γιάννης Λουκάκος (Ψωμί &amp; Αλάτι). Όσο για τα παιδιά, θα έχουν την ευκαιρία να μάθουν για τη σπατάλη τροφίμων, τον εθελοντισμό και την κοινωνική προσφορά μέσα από δημιουργικές δραστηριότητες, παρέα με τους εθελοντές του προγράμματος «Μπορούμε στο Σχολείο». Περισσότερες πληροφορίες: - Μπορούμε: τηλ. 210-3237805, info@boroume.gr - Δομή Παροχής Βασικών Αγαθών:Κοινωνικό Παντοπωλείο - Συσσίτιο Δήμου ΧαλανδρίουΣτ. Παπάγου 7 Χαλάνδριτηλ. 210-6856805, 210-6899918kdhalandri@gmail.com - www.epapsy.gr&amp;nbsp; Λίγα λόγια για το Μπορούμε: Το Μπορούμε είναι μη κερδοσκοπική οργάνωση με σκοπό τον περιορισμό της σπατάλης τροφίμων και την αύξηση της επισιτιστικής προσφοράς στην Ελλάδα. Από το 2011 μέχρι σήμερα έχει «σώσει» &amp; προσφέρει περισσότερες από 24.000.000 μερίδες φαγητό σε εκατοντάδες κοινωφελείς φορείς και τους ωφελούμενους τους σε όλη την Ελλάδα. Για περισσότερες πληροφορίες, επισκεφθείτε τον ακόλουθο σύνδεσμο:&amp;nbsp;www.boroume.gr Λίγα λόγια για το Κοινωνικό Παντοπωλείο - Συσσίτιο Δήμου Χαλανδρίου: Το Κοινωνικό Παντοπωλείο διανέμει, σε τακτική βάση, σε ωφελούμενα άτομα, τρόφιμα, είδη παντοπωλείου, είδη ατομικής υγιεινής, κατεψυγμένα προϊόντα, είδη ένδυσης και υπόδησης, βιβλία, παιχνίδια κ.ά. Η παροχή συσσιτίου έχει ως στόχο να εξασφαλίσει την τροφοδοσία γευμάτων σε 100 ωφελούμενους ημερησίως. Η τροφοδοσία του Παντοπωλείου και του Συσσιτίου βασίζονται στην χρηματοδότηση του Τακτικού Προϋπολογισμού του Δήμου Χαλανδρίου και σε δωρεές επιχειρήσεων και πολιτών. Προκειμένου να εξασφαλίσει τη σταθερή λειτουργία της η Δομή χρειάζεται την σύναψη συνεργασιών με φορείς και επιχειρήσεις για την συλλογή πλεοναζόντων προϊόντων. Στόχος είναι η αντιμετώπιση του φαινομένου της ακραίας φτώχειας και του κοινωνικού αποκλεισμού μέσω της υποστήριξης ομάδων του πληθυσμού του Δήμου που πλήττονται ή απειλούνται από τη φτώχεια και τον κοινωνικό αποκλεισμό. &amp;nbsp;
