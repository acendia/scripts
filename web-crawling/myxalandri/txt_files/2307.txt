Title:
Ο ΣΠΑΠ συμμετείχε σε Δράση Πεζοπορίας και Εθελοντικού Καθαρισμού στη Ρεματιά
Description:
Ο Σύνδεσμος Δήμων για την Προστασία και Ανάπλαση του Πεντελικού (Σ.Π.Α.Π.) συμμετείχε την Κυριακή 5 Μαΐου 2019, με πολυπληθή ομάδα και επικεφαλής τον Πρόεδρό του, Γενικό Γραμματέα του Εποπτικού Συμβουλίου της Κ.Ε.Δ.Ε. και Υποψήφιο Δημοτικό Σύμβουλο Πεντέλης στη Δημοτική Κοινότητα Μελισσίων Βλάσση Σιώμο, σε δράση πεζοπορίας και φροντίδας της Φυσιολατρικής Κίνησης Βριλησσός, η οποία συνδύασε την πεζοπορία με τον καθαρισμό της Ρεματιάς Πεντέλης. Η δράση διοργανώθηκε για 5η χρονιά, ενόψει της 4ης διάσχισης Ρεματιάς Χαλανδρίου-Πεντέλης που θα γίνει στις 19/5/2019. Η Δράση πραγματοποιήθηκε σε συνεργασία με την Ένωση Γονέων και Κηδεμόνων Βριλησσίων και συλλόγους της πόλης, καθώς και τον Σύλλογο Προστασίας Περιβάλλοντος και Ρεματιάς Πεντέλης-Χαλανδρίου. Για τρεις ώρες οι συμμετέχοντες περπατώντας στη ρεματιά καθάρισαν από σκουπίδια την πεζοπορική διαδρομή (plogging). Το «plogging» είναι σουηδική λέξη και σηματοδοτεί μια νέα τάση άθλησης, που συνδυάζει το χαλαρό τρέξιμο - περπάτημα και τη φροντίδα του περιβάλλοντος με τη συλλογή μικρών σκουπιδιών, μια δράση στη φύση που γρήγορα έσπασε τα όρια της Σκανδιναβίας και πλέον έχει εξαπλωθεί σε πολλές χώρες του κόσμου. Η Υπηρεσία Πρασίνου του Δήμου Βριλησσίων υποστήριξε τη δράση με την παροχή εργαλείων και την αποκομιδή των σκουπιδιών που συγκεντρώθηκαν σε συγκεκριμένο σημείο στη Λεωφόρο Πεντέλης. Ο Πρόεδρος του Σ.Π.Α.Π. και Γενικός Γραμματέας του Εποπτικού Συμβουλίου της Κ.Ε.Δ.Ε., Βλάσσης Σιώμος δήλωσε μετά το τέλος της δράσης: «Συμμετείχαμε σήμερα σε μία Δράση που μοιάζει με αυτή που και εμείς διοργανώσαμε πέρυσι στο Δάσος Φασίδερη. Στόχος της δράσης ήταν να αναδείξουμε «τις ομορφιές της γειτονιάς μας», όπως πολύ εύστοχα το σκέφθηκαν οι διοργανωτές της. Η Ρεματιά Πεντέλης - Χαλανδρίου είναι ένα σημείο ανεκτίμητης φυσικής ομορφιάς που βρίσκεται δίπλα μας, μέσα στον αστικό ιστό, περνάμε κοντά του σχεδόν καθημερινά όλοι μας και αξίζει τη φροντίδα και την προστασία μας. Παράλληλα εργαζόμαστε συνειδητά για την ευαισθητοποίηση των πολιτών για τη διατήρηση της φυσικής ομορφιάς και της ζωντάνιας και αυτού του όμορφου σημείου της Αττικής. Καθαρίσαμε τη Ρεματιά και απομακρύναμε από αυτή σκουπίδια, ξερά κλαδιά, χόρτα και φύλλα που είχαν σωρευθεί εδώ και αρκετό καιρό, με αποτέλεσμα να αποτελούν εστία κινδύνου για πυρκαγιά, αλλά και να δημιουργούν μία παραφωνία στο φυσικό περιβάλλον. Παράλληλα όμως μέσα από τη Δράση Πεζοπορίας ήρθαμε κοντά σε αυτό το σημείο με αρκετούς συμπολίτες μας, ακόμη και κάποιους που δε γνώριζαν αυτό τον όμορφο χώρο περιπάτου, διότι είναι προφανές ότι όσο ερχόμαστε κοντά στο πράσινο, τόσο περισσότερο το αγαπάμε, τόσο περισσότερο το προστατεύουμε. Θα ήθελα να συγχαρώ το Φυσιολατρικό Σύλλογο Βριλησσός και τους υπόλοιπους φορείς που είχαν την πρωτοβουλία και εργάστηκαν για την επιτυχή αυτή δράση, όπως φυσικά τους εργαζομένους και εθελοντές του Σ.Π.Α.Π., αλλά και τους εργαζομένους του Δήμου Βριλησσίων που συνέδραμαν σε σημαντικό βαθμό». &amp;nbsp;
