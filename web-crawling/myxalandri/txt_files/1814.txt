Title:
Σε μια 5ετία η μελέτη αντιπλημμυρικής προστασίας του Ποδονίφτη
Description:
Αντιπροσωπεία των συλλόγων Προστασίας Περιβάλλοντος και Ρεματιάς Πεντέλης - Χαλανδρίου, Πολυδρόσου, Νέου Αμαρουσίου και Παραδείσου, αποτελούμενη από τους Έφη Χαλάτση, Ρούλα Καϊμάκη, Παναγιώτη Πάντο, Δημήτρη Σταμέλο και Γωγώ Μπίσκου συναντήθηκε με τον αντιπεριφερειάρχη Περιβάλλοντος, Kλιματικής Aλλαγής και Ρεμάτων κ. Αναγνωστόπουλο Νάσο. Ενημερώθηκε ο κ. Αναγνωστόπουλος, αναλυτικά για τις κοινές προσπάθειες των Συλλόγων, από το 2014, για ενιαία αντιπλημμυρική προστασία, η οποία και είναι η μόνη αποτελεσματική ενώ παράλληλα θα εξασφαλιστούν οικονομίες κλίμακος. Κατατέθηκε πλήρης φάκελος με όλα τα σχετικά έγγραφα προς τις αρμόδιες Υπηρεσίες, λόγω όμως της υποστελέχωσης του γραφείου του κ. Αναγνωστόπουλου, ζητήθηκε η υποβολή ενός συνοπτικού υπομνήματος. Κατόπιν, ζητήθηκε ενημέρωση για το στάδιο στο οποίο βρίσκεται η προκήρυξη της Ενιαίας μελέτης αντιπλημμυρικής προστασίας της λεκάνης απορροής του Ποδονίφτη από το Υπουργείο Υποδομών και Μεταφορών, στην οποία συμπεριλαμβάνονται το Ρέμα Πεντέλης Χαλανδρίου και το ρέμα Σαπφούς και επαναδιατυπώθηκε το αίτημα της συμπερίληψης στα τεύχη δημοπράτησης, της συνολικής οριοθέτησης του ρέματος Πεντέλης Χαλανδρίου. Ο αντιπεριφερειάρχης δήλωσε ότι η σχετική μελέτη θα ολοκληρωθεί σε μια πενταετία και διαβεβαίωσε ότι θα υπάρχει συνεχής παρακολούθηση για την υλοποίησή της. Αντικείμενο συζήτησης αποτέλεσαν επίσης οι στηρίξεις των πρανών και ο καθαρισμός του ρέματος Πεντέλης Χαλανδρίου στα σημεία που υπήρχαν προβλήματα, τα οποία είχαν υποδειχτεί στην Περιφέρεια και από τους Συλλόγους. Για το ζήτημα των πρανών δόθηκε η διαβεβαίωση ότι σταδιακά θα αποκατασταθούν στο σύνολό τους και θα υπάρχει συνεργασία με την Τεχνική Υπηρεσία για την υλοποίηση. Τέλος, οι Σύλλογοι υπέβαλαν το αίτημα να παρέμβει η Περιφέρεια, ώστε να γίνουν οι απαιτούμενες συμπληρώσεις στις μελέτες αντιπλημμυρικών έργων, που έχουν εκπονηθεί για τις περιοχές των παραρεμάτιων Δήμων, οι οποίες είτε βρίσκονται στο στάδιο υλοποίησης, είτε πρόκειται να υλοποιηθούν το επόμενο διάστημα προκειμένου να επιτευχθεί μία πραγματικά ολοκληρωμένη αντιπλημμυρική θωράκιση. &amp;nbsp;
