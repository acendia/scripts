Title:
Δήμος Χαλανδρίου: «Η κ. Αγαπητού θα έπρεπε να γνωρίζει τις διαδικασίες»
Description:
Ο Δήμος Χαλανδρίου με την ακόλουθη ανακοίνωσή του απαντά στην επικεφαλής της δημοτικής παράταξης “Χαλάνδρι σε Δράση” Κρίστη Αγαπητού, αναφορικά με τη μίσθωση του ακινήτου επί της οδού Σολωμού:  Έκπληξη προκαλεί η ανακοίνωση της επικεφαλής της παράταξης «Χαλάνδρι σε Δράση» κ. Κρίστης Αγαπητού, η οποία θέτει ερωτήματα για την αξιοποίηση του κτηρίου της οδού Σολωμού, το οποίο έχει νοικιαστεί από τον Δήμο, με στόχο να στεγάσει τις υπηρεσίες του, εφόσον επισκευαστεί προηγουμένως. Η κ. Αγαπητού λοιπόν, η οποία εκπροσωπείται στην Οικονομική Επιτροπή του Δήμου με στέλεχος της παράταξής της, γνωρίζει ήδη πολύ καλά ότι: Το κτήριο έχρηζε εκτεταμένων εργασιών, προκειμένου να καταστεί λειτουργικό για εργαζομένους και επισκέπτες. Οι εργασίες αυτές υλοποιούνται με ίδια μέσα και με ίδιους πόρους, από την Τεχνική Υπηρεσία του Δήμου, σε μια πολύ δυσμενή οικονομική συγκυρία και σε συνθήκες πανδημίας. Υλοποιούνται, τέλος, με όλες τις ενδεδειγμένες προδιαγραφές που απαιτούν οι σύγχρονες συνθήκες υγιεινής και ασφάλειας. Δεδομένου λοιπόν ότι τα γνωρίζει όλα αυτά η κ. Αγαπητού, δεν θα έπρεπε να διατυπώνει τέτοια ερωτήματα, εκτός αν δεν κατανοεί την ανάγκη να υλοποιηθούν οι αναγκαίες επισκευές πληρώντας τις συνθήκες υγιεινής και ασφάλειας. Αν κρίνουμε πάντως από την κατάσταση στην οποία παραδόθηκαν τα δημοτικά κτήρια (δημαρχείο, κοινωνική υπηρεσία, αθλητικές εγκαταστάσεις, κυλικεία) μετά τη θητεία της ως αντιδημάρχου, μάλλον η διασφάλιση συνθηκών υγιεινής και ασφάλειας των δημοτικών κτηρίων, δεν υπήρξε ποτέ προτεραιότητα για την κ. Αγαπητού. Υ.Σ. Μικρή λεπτομέρεια, που αν μη τι άλλο, καταδεικνύει τη σοβαρότητα με την οποία περιβάλλει η παράταξη «Χαλάνδρι σε Δράση» και η επικεφαλής της κ. Αγαπητού τις δημόσιες τοποθετήσεις τους. Η υπογραφή της σχετικής σύμβασης έγινε την 1η Οκτωβρίου 2020, είναι διάρκειας 12 ετών και προβλέπει ότι το τίμημα θα παραμείνει σταθερό για τα πρώτα 5 χρόνια, ακριβώς επειδή η σημερινή διοίκηση σέβεται και προστατεύει τα χρήματα των δημοτών.  
