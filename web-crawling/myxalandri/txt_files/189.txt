Title:
Γεμάτη συγκίνηση και μνήμες, η παρουσίαση του βιβλίου του Κώστα Αγγελή για τον Μιχαήλ Μάνο
Description:
Σε μια έντονα συγκινησιακή ατμόσφαιρα, πραγματοποιήθηκε, τη Δευτέρα 12 Σεπτεμβρίου στο Ίδρυμα Π. Ζήση, η παρουσίαση του βιβλίου του Κώστα Αγγελή «Μιχαήλ Μάνος (1898-1944). Η ζωή, το έργο και η θυσία ενός αληθινού πατριώτη». Πρόκειται για ένα βιβλίο, προϊόν τετραετούς ενδελεχούς έρευνας που αφορά τη ζωή του άγνωστου Χαλανδραίου ήρωα, Μιχαήλ Μάνου. Μέσα από τις σελίδες του εκτυλίσσονται ιστορικές στιγμές του πρώτου μισού του 20ου αιώνα ως τα τραγικά γεγονότα, που διαδραματίστηκαν στην Αττική αλλά και ειδικότερα στο Χαλάνδρι τα χρόνια της Γερμανικής κατοχής. Ειδική αναφορά γίνεται για τον απαγχονισμό 54 Ελλήνων στο Πικέρμι από τους Γερμανούς ως αντίποινα για τη δολοφονία 3 Γερμανών στρατιωτικών. Ανάμεσα στους εκτελεσθέντες και ο 46χρονος τότε Χαλανδραίος Μιχαήλ Μάνος. Ο συγγραφέας συνθέτει σκόρπιες μνήμες με διασταυρωμένες μαρτυρίες και καταγραφές, ενώ παράλληλα αντλεί πληροφορίες από αρχεία και πηγές με υποδειγματική τεκμηρίωση. Η ζωή του ήρωα, Μιχαήλ Μάνου, αποκαλύπτεται βήμα βήμα, από τα ξένοιαστα παιδικά του χρόνια, την ενηλικίωσή του, την έντονη κοινωνική ζωή του, τη φιλάνθρωπη δράση του και τον ηρωισμό του έως την αδιανόητης αγριότητας θυσία του, καθώς η ροή εξελίσσεται με μυθιστορηματική αφήγηση. Πλήθος κόσμου συνέρευσε στην πρώτη παρουσίαση του βιβλίου «Μιχαήλ Μάνος (1898-1944). Η ζωή, το έργο και η θυσία ενός αληθινού πατριώτη», μεταξύ των οποίων η οικογένεια - οι απόγονοι του Μιχαήλ Μάνου, ο δήμαρχος Χαλανδρίου Σίμος Ρούσσος, οι αντιπεριφερειάρχες Χάρης Ρώμας και Βασίλης Γιαννακόπουλος, ο πρόεδρος του Δημοτικού Συμβουλίου Ιωάννης Λαδόπουλος, ο αντιδήμαρχος Πολιτικής Προστασίας Δημήτρης Χριστουλάκης, ο περιφερειακός σύμβουλος Σπύρος Ευσταθόπουλος, οι δημοτικοί σύμβουλοι Χαλανδρίου Γιώργος Κουράσης (πρώην δήμαρχος Χαλανδρίου), Ευγενία Κατούφα, Κρίστη Αγαπητού, Παναγιώτης Λαμπρόπουλος, Θάνος Τσιαμπάς, Ελένη Νιώτη, Θεοδώρα Αλεξανδρή, Μάνος Κρανίδης, Γιώργος Θέος, Αφροδίτη Κορναράκη, ο δημοτικός σύμβουλος Βριλησσίων Χρήστος Γούναρης, οι πρώην δήμαρχοι Κώστας Παττακός και Γρηγόρης Ζαφειρόπουλος. Επίσης, μηνύματα και ευχές για την εκδήλωση και την επιτυχία της προσπάθειας έστειλαν η υπουργός Παιδείας Νίκη Κεραμέως, ο υφυπουργός Παιδείας Άγγελος Συρίγος, η υφυπουργός Υγείας Ζωή Ράπτη και ο βουλευτής και πρώην υπουργός Γιώργος Κουμουτσάκος. Για τον ήρωα του Χαλανδρίου, τη ζωή, τη δράση και τη θυσία του τοποθετήθηκαν ο εκπαιδευτικός - ιστορικός Νίκος Γιαννόπουλος, ο δήμαρχος Ραφήνας - Πικερμίου Ευάγγελος Μπουρνούς, ο οικονομικός αναλυτής και απόγονος του Μιχαήλ Μάνου, Γιώργος Μώρος και ο συγγραφέας και δημοτικός σύμβουλος Χαλανδρίου, Κώστας Αγγελής. Τον γενικό συντονισμό της παρουσίασης είχε η δημοσιογράφος Ματρώνη Δικαιάκου. Το βιβλίο, έκδοσης του &quot;Εκδοτικού Οίκου Historical Quest&quot;, βρίσκεται ήδη στις προθήκες των βιβλιοπωλείων.  
