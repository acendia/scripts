Title:
Δήμος Χαλανδρίου: «Ελπίζουμε να υπάρξει πάτος στον κατήφορο του κ. Χάρη Ρώμα»
Description:
Με αφορμή την ανακοίνωση του αντιπεριφερειάρχη Πολιτισμού &amp;amp; Αθλητισμού και υποψήφιου δημάρχου Χαλανδρίου, Χάρη Ρώμα [«Με ξένα κόλυβα»], ο Δήμος Χαλανδρίου εξέδωσε την ακόλουθη ανακοίνωση: Ελπίζουμε να υπάρξει πάτος στον κατήφορο του κ. Χάρη Ρώμα «Ξαναχτύπησε» ο αντιπεριφερειάρχης Πολιτισμού (;;;) κ. Χ. Ρώμας με μια ακόμα ανακοίνωση σε αγοραίο ύφος, η οποία βρίθει προσωπικών επιθέσεων κατά του δημάρχου Χαλανδρίου Σίμου Ρούσσου και χυδαίας φρασεολογίας, που προφανώς δεν συνάδει με αιρετό, πόσο δε μάλλον με άνθρωπο της Τέχνης και του Πολιτισμού. Καμία έκπληξη πλέον! Ελπίζουμε απλά να υπάρξει πάτος στον κατήφορο του κ. Ρώμα. Υ.Σ.: Αντί άλλης απάντησης στα ψεύδη και τις προσωπικές επιθέσεις του κ. Ρώμα, παραπέμπουμε στο Δελτίο Τύπου του Δήμου, από 7/12/2022, για την υπογραφή της σχετικής σύμβασης για την ανάθεση της μελέτης ωρίμανσης για το 17ο Δημοτικό. Αρκεί μια απλή ανάγνωση, για να διαπιστώσει ο κάθε πολίτης τα αναρίθμητα και κραυγαλέα ψέματα του κ. Ρώμα: Ανακοίνωση Δήμου Χαλανδρίου, αναρτημένη στην επίσημη ιστοσελίδα του: Ανοίγει ο δρόμος για την κατασκευή του 17ου Δημοτικού Σχολείου Χαλανδρίου, μετά την υπογραφή της σύμβασης για την ανάθεση της μελέτης ωρίμανσης, η οποία θα εκπονηθεί με χρηματοδότηση της Περιφέρειας Αττικής, μέσω του ΕΣΠΑ. Η σχετική σύμβαση υπογράφηκε στις 6 Δεκεμβρίου 2022, παρουσία του διευθύνοντα συμβούλου της «Κτιριακές Υποδομές Α.Ε.» Θ. Γιάνναρη, του περιφερειάρχη Αττικής Γιώργου Πατούλη και του δημάρχου Χαλανδρίου Σίμου Ρούσσου. Η χρηματοδότηση για το Χαλάνδρι, ύψους 407.000 ευρώ, αφορά το ιδιόκτητο οικόπεδο Ο.Τ. 1116 του Δήμου, στις οδούς Φαίδρας και Λητού, στο Πάτημα. Ο δρόμος για τη δημιουργία του 17ου Δημοτικού άνοιξε το 2015, με την παραχώρηση από το Δήμο του χώρου των 9.171 τ.μ. στην ΚΤΥΠ (Κτιριακές Υποδομές), ενώ το Δεκέμβριο του 2018 υπογράφηκε και η σχετική σύμβαση με την ΚΤΥΠ για την εκπόνηση των μελετών. Σίμος Ρούσσος: «Αποφασιστικό βήμα για την κάλυψη μιας μεγάλης ανάγκης» «Η υπογραφή της σύμβασης εκπόνησης της μελέτης για το 17ο δημοτικό είναι για μας διπλή χαρά. Πριν από όλα, γιατί αποτελεί αχτίδα αισιοδοξίας σε μια ολοένα και πιο ζοφερή για τη νεολαία επικαιρότητα. Κατά δεύτερο, γιατί επιτέλους γίνεται ένα αποφασιστικό βήμα για την κάλυψη μιας μεγάλης ανάγκης», σημείωσε ο δήμαρχος Χαλανδρίου με αφορμή την υπογραφή της σύμβασης και πρόσθεσε: «Χρειάστηκε να περάσουν 7 χρόνια από το 2015, όταν το Δημοτικό Συμβούλιο αποφάσισε να παραχωρηθεί στην ΚΤΥΠ του ακίνητο, και 4 χρόνια από την υπογραφή της προγραμματικής σύμβασης για την εκπόνηση της μελέτης, τον Νοέμβριο του 2018. »Οφείλω θερμές ευχαριστίες στους ανθρώπους της ΚΤΥΠ, ιδιαίτερα στο Γενικό Διευθυντή Στρατηγικού Σχεδιασμού και ΕΣΔΙΤ κ. Θ. Κυριαζόπουλο, τον διευθύνοντα σύμβουλο κ. Θ. Γιάνναρη, τον πρόεδρο κ. Τ. Κατσίπο, για τη σταθερότητα, την αποφασιστικότητα και την αποτελεσματικότητα με την οποία αντιμετώπισαν το θέμα. Επίσης, στη Διαχειριστική Αρχή της Περιφέρειας και τον περιφερειάρχη Γ. Πατούλη για την ένταξη της σχετικής μελέτης στο ΕΣΠΑ. »Ελπίζουμε ότι γρήγορα θα ακολουθήσει και η ένταξη της κατασκευής του 6ου Λυκείου, όπως έχει εκτενώς συζητηθεί και ωριμάσει», κατέληξε ο δήμαρχος Χαλανδρίου Σίμος Ρούσσος.  
