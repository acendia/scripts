Title:
“Ay, Carmela!”: Κωμικοτραγική θεατρική παράσταση - μανιφέστο κατά της βαρβαρότητας του εμφύλιου σπαραγμού, στη
Description:
Το κωμικοτραγικό θεατρικό έργο «Ay, Carmela!» του Χοσέ Σάντσις Σινιστέρρα παρουσιάζει στο Φεστιβάλ Ρεματιάς 2023 - Νύχτες Αλληλεγγύης, τη Δευτέρα 17 Ιουλίου, η θεατρική εταιρεία THEARTES των Κωνσταντίνου Κυριακού και Κατερίνας Μπιλάλη. Πρόκειται για ένα αντιπολεμικό, έντονα αλληγορικό έργο, που διαδραματίζεται κατά την περίοδο του Ισπανικού Εμφυλίου Πολέμου και έχει ως αφετηρία το ερώτημα: Τι μπορεί να συμβεί όταν βρεθείς στη λάθος πλευρά της ιστορίας και πόσα είσαι διατεθειμένος να κάνεις στον βωμό της ελευθερίας (σου); Πρωταγωνιστές, δύο ηθοποιοί, μέσα από την περιπέτεια των οποίων φωτίζεται η συλλογική τραγωδία ενός λαού που μαστίζεται από την εμφύλια διαμάχη, η πολυπλοκότητα της ανθρώπινης κατάστασης αντιμέτωπης με τον πόνο, ο συλλογικός αλληλοσεβασμός, η αξιοπρέπεια του καλλιτέχνη, η ανθρώπινη ευαισθησία καθώς και η ανάγκη να μη χαθεί η ιστορική μνήμη. Η παράσταση παρουσιάστηκε κατά τη χειμερινή περίοδο 2022-2023, στην Αθήνα, τη Θεσσαλονίκη, τη Ρόδο, τα Ιωάννινα και την Κοζάνη, κερδίζοντας τη θερμή αποδοχή κοινού και κριτικών. Η υπόθεση του έργου: Η Καρμέλα και ο Παουλίνο είναι δύο περιοδεύοντες ηθοποιοί που, εν μέσω του Ισπανικού Εμφυλίου Πολέμου, διασκεδάζουν τα δημοκρατικά στρατεύματα με τα επιθεωρησιακά τους σκετς. Εξαιτίας ενός λάθους, περνούν στην περιοχή που ελέγχουν οι εθνικιστές τού Φράνκο και αιχμαλωτίζονται. Εκείνοι τούς διατάζουν να παρουσιάσουν, με αντάλλαγμα την ελευθερία τους, μια παράσταση για τα στρατεύματά τους και να συμπεριλάβουν μια παρωδία κατά της Δημοκρατίας, με σκοπό να χλευάσουν τα αιχμάλωτα μέλη των Διεθνών Ταξιαρχιών που πρόκειται να εκτελεστούν την επομένη. Η Καρμέλα, αγανακτισμένη, επιχειρεί να ανατρέψει αυτήν την παρωδία παρά τις απεγνωσμένες προσπάθειες του λιγόψυχου Παουλίνο. Τελικά, ο Παουλίνο θα καταφέρει να συγκρατήσει την Καρμέλα ή η Καρμέλα θα ολοκληρώσει το σχέδιό της καταλήγοντας να εκτελεστεί; Σκηνοθετικό σημείωμα: Αποφασίσαμε να παρουσιάσουμε ένα έργο αντιπολεμικό, ένα έργο κατά των αδελφοκτόνων εμφυλίων πολέμων, μα πάνω από όλα ένα έργο αντιφασιστικό που αναφέρεται σε ζητήματα δημοκρατικών αγώνων, αλληλεγγύης, αγάπης, ελευθερίας, ισότητας, δικαιοσύνης, ηθικής, αξιοπρέπειας, θάρρους, σεβασμού, αλλά κυρίως θίγει τη σπουδαιότητα του να μην περάσει στη σφαίρα της λήθης η συλλογική ιστορική μνήμη. Ένα έργο έκκληση υπέρ της μνήμης, της θύμησης, το οποίο συνδυάζει μοναδικά τον πικρό τόνο του εμφυλίου με ένα αιχμηρό, μαύρο χιούμορ. Ως THEARTES έχουμε ως μότο: το Θέατρο είναι το σημείο τομής μεταξύ πραγματικότητας και επιθυμίας, είναι μια μεταθεατρική περιοχή όπου η μυθοπλασία γίνεται πραγματικότητα, όπου όλα είναι δυνατά να συμβούν, επειδή όλα μπορούν να συμβούν σε ένα θέατρο, ακριβώς επειδή είναι Θέατρο. Κωνσταντίνος Κυριακού Συντελεστές της παράστασης: Μετάφραση – Σκηνοθεσία: Κωνσταντίνος ΚυριακούΔραματουργία – Κινησιογραφία: Κατερίνα ΜπιλάληΣκηνικά – Κοστούμια: Κατερίνα ΤσακόταΕπιμέλεια φωτισμών: Κωνσταντίνος ΚυριακούΠρωτότυπη μουσική: Άρτεμις ΜαταφιάΕκτέλεση μουσικής – Ενορχήστρωση – Κιθάρες: Γιώργος ΠατσιώτηςΤραγούδι: Άρτεμις ΜαταφιάΣυνεργάτης σκηνοθέτης: Λευτέρης ΠαπακώσταςΒοηθός σκηνοθέτη: Κατερίνα ΠαρισσινούMake-Up Artist: Οξάνα Πελιούχ (Data Type – Atelier de Beauté)Hair Stylist: Organic Hair Spa by AthanasiosΣτρατιωτικές στολές: Khaki Depot Διανομή: Κατερίνα Μπιλάλη, Κωνσταντίνος Κυριακού Η παράσταση τελεί υπό την αιγίδα του Ινστιτούτου Θερβάντες της Αθήνας – Instituto Cervantes de Atenas. Ευριπίδειο Θέατρο ΡεματιάςΠεζόδρομος Προφήτη Ηλία, Πολύδροσο Χαλανδρίου Ελεύθερη είσοδος μόνο με δελτίο εισόδου από το viva.gr Ώρα έναρξης: 9:00 μ.μ. Αντί εισιτηρίου στις παραστάσεις με ελεύθερη είσοδο, προαιρετική συνεισφορά σε τρόφιμα, φάρμακα και άλλα είδη πρώτης ανάγκης για τους πρόσφυγες και τις κοινωνικές δομές της πόλης.  
