Title:
Προχωρά με ταχείς ρυθμούς η κατασκευή του αθλητικού πολυχώρου στο Πάτημα Χαλανδρίου
Description:
Ξεκίνησαν εκ νέου οι εργασίες για την κατασκευή του υπερσύγχρονου αθλητικού κέντρου επί των οδών Ηρακλείτου, Μίνωος και Κίρκης (ο.τ. 1237) στην περιοχή του Πατήματος Χαλανδρίου, μετά από μια μικρή διακοπή τον Αύγουστο. Το έργο ξεκίνησε στις αρχές Ιουνίου, οπότε υπογράφηκε η σχετική σύμβαση από τον ανάδοχο εργολάβο, και υλοποιείται βάσει των χρονοδιαγραμμάτων που έχουν ορισθεί, στο πλαίσιο των συνεχιζόμενων επενδύσεων του Δήμου σε αθλητικές υποδομές. Μέχρι τώρα έχει ολοκληρωθεί η έγκριση συνέχισης εργασιών από την αρχαιολογία και έχουν γίνει τοπογραφικές χαράξεις, γενικές εκσκαφές θεμελίωσης, εργασίες καλουπώματος και σκυροδέτησης αλλά και αποκομιδή των προϊόντων της γενικής εκσκαφής. Ο ταχύς ρυθμός υλοποίησης του έργου δημιουργεί προσδοκία για αποπεράτωσή του νωρίτερα από το προβλεπόμενο στη συμβατική υποχρέωση του εργολάβου.  Τι περιλαμβάνει το έργο Ο νέο πολυχώρος συνδυάζει σε 5,5 στρ. πολλές αθλητικές λειτουργίες από γήπεδα τένις, βόλεϊ, ποδόσφαιρο 5Χ5 έως δρομικές διαδρομές με ταρτάν (κυκλική 380Μ και ευθεία 120Μ). Και επίσης σύγχρονα αποδυτήρια, χώρους γραφείων, χώρο ιατρείου και πλήρη προσβασιμότητα από ΑμεΑ. Παράλληλα περιλαμβάνονται χώροι αναψυχής με σύγχρονο κυλικείο, χώροι πρασίνου (1,5 στρέμμα), wc κοινού και ΑμεΑ. Η ανοιχτή πρόσβαση από παντού θα συνδέει με όμορφο τρόπο τις χρήσεις του πολυχώρου με τη γειτονιά. Ο οικιστικός χαρακτήρας της περιοχής διαφυλάσσεται πλήρως, καθώς θα υλοποιηθεί μόλις το 0.04 της επιτρεπόμενης δόμησης. Οι βοηθητικές εγκαταστάσεις που θα κτιστούν δεν θα ξεπερνούν τα 211 τ.μ. έναντι 4.195 τ.μ. που επέτρεπε ο συντελεστής δόμησης. Το έργο προϋπολογισμού 885.000 ευρώ χρηματοδοτείται εξ ολοκλήρου από το πρόγραμμα Φιλόδημος ΙΙ, στο πλαίσιο του στρατηγικού σχεδιασμού της διοίκησης για μεθοδική αναζήτηση εξωτερικών χρηματοδοτήσεων, προκειμένου να μην επιβαρύνονται οι πολίτες του Χαλανδρίου.  
