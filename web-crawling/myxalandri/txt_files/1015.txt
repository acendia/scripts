Title:
Η παράταξη “Χαλάνδρι Ενάντια” για την απώλεια της Νάσιας Δακοπούλου
Description:
Ανακοίνωση της δημοτικής παράταξης “Χαλάνδρι Ενάντια” για την απώλεια της Νάσιας Δακοπούλου: Την Τετάρτη 7/2 έφυγε από κοντά μας η αγαπημένη φίλη και συντρόφισσα μας, Νάσια Δακοπούλου. Ενεργή εκπαιδευτικός της πρωτοβάθμιας εκπαίδευσης, έχοντας διατελέσει επιπλέον σχολική σύμβουλος, ενώ παράλληλα δίδαξε στα μεταπτυχιακά προγράμματα του Ελληνικού Ανοιχτού Πανεπιστημίου. Τα τελευταία χρόνια, μέχρι η υγεία της να βρεθεί σε δύσκολη θέση, δίδασκε στην Νέα Ιωνία. Με την Νάσια συμπορευτήκαμε πολλά χρόνια στις γειτονιές του Χαλανδρίου. Ενεργή από το 2009 στο εγχείρημα του δημοτικού σχήματος «Αντίσταση με τους Πολίτες του Χαλανδρίου». Δώσαμε από κοινού μικρές και μεγάλες μάχες στην παρέμβαση στην τοπική κοινωνία και μέσα στην παράταξη. Επίσης σε πρωτοβουλίες και δράσεις αλληλεγγύης στην πόλη μας, όπως η Πρωτοβουλία Αλληλεγγύης «Μαζί να τα φάμε». Πολλοί και πολλές από εμάς, συνυπήρξαμε με την Νάσια στον ΣΥΡΙΖΑ Χαλανδρίου, όπου αγωνίστηκε για να διατηρηθεί η ασυμβίβαστη πορεία ενάντια στα λιτότητα και τα μνημόνια. Αποχώρησε μετά την ανατροπή της ετυμηγορίας του δημοψηφίσματος το 2015 και από τότε παρέμεινε ανένταχτη στην ριζοσπαστική αριστερά. Συμμετείχε ενεργά και πρωτοστάτησε στις προσπάθειες δημιουργίας μιας νέα αριστερής ριζοσπαστικής δημοτικής παράταξης στο Χαλάνδρι, που δεν θα περιόριζε την δράση της στην διαχείριση του υπαρκτού και θα επιδίωκε να ανοίξει δρόμους για την διεύρυνση του εφικτού. Πλαισίωσε από την πρώτη στιγμή το εγχείρημα της Πρωτοβουλίας Πολιτών «Χαλάνδρι ΕΝΑΝΤΙΑ», συμμετέχοντας στα ψηφοδέλτια της στις εκλογές του 2019. Δεν αρκεί ένα αποχαιρετιστήριο για να περιγράψει ούτε την θλίψη που νιώθουμε για την απώλεια της Νάσιας, ούτε το μεγαλείο του χαρακτήρα της. Το μεγάλο της χαμόγελο και το χιούμορ της αποτελούσαν το διαρκές συμπλήρωμα της ποιότητας του χαρακτήρα της και της ευρύτητας των γνώσεων και της πολιτικής και κοινωνικής της αντίληψης. Οι εμπειρίες της από την εκπαίδευση παιδιών, αλλά και ενηλίκων τροφοδοτούσαν την δράση της, καθιστώντας την Νάσια έναν πραγματικό φάρο για τον εμπλουτισμό της πολιτικής και κοινωνικής δράσης των εγχειρημάτων που συμμετείχε. Η υπομονή της, η προσήνειά της, η διάθεση να συζητήσει και να ανταλλάξει γνώσεις και εμπειρίες χαρακτήριζαν την Νάσια τόσο στην πολιτική της δράση, όσο και στις σχέσεις με τους ανθρώπους γύρω της. Η αγάπη της για την τέχνη αναδείκνυε την ευαισθησία και του πλούτο του χαρακτήρα της. Η Νάσια Δακοπούλου ήταν αγωνίστρια για το καλό. Μέχρι την τελευταία της στιγμή, αγωνίστηκε για τη ζωή της με αξιοπρέπεια και συνέπεια, αγωνίστηκε για την αριστερά, την δικαιοσύνη, την αλληλεγγύη, με υψηλότατους στόχους, με κριτήρια συλλογικά, με κοφτερό μυαλό. Θα μάς λείψει. Τυχεροί όσοι την συναντήσαμε σαν φίλοι και σύντροφοι. Μας έδωσε πολλά. Ξέρουμε ότι τα συλλυπητήρια μας στον σύντροφο και φίλο μας Κώστα, δεν αρκούν για να απαλύνουν τον πόνο του. Είναι και για τον καθένα και κάθεμια από εμάς μια μεγάλη απώλεια.
