Title:
Νέα “επιδρομή του Χειμώνα” στο Χαλάνδρι
Description:
Με &quot;ανοιξιάτικες διαθέσεις&quot; θα ξεκινήσει η νέα εβδομάδα, στο Χαλάνδρι, καθώς, η Δευτέρα (7/2) θα είναι μία αρκετά ηλιόλουστη ημέρα με διάσπαρτες νεφώσεις, κατά διαστήματα, σχετικά ενισχυμένους δυτικούς ανέμους και μέγιστη θερμοκρασία στους 16°C. Από τις βραδινές, όμως, ώρες της Δευτέρας, προβλέπεται νέα ξαφνική μεταβολή του καιρού με κύρια χαρακτηριστικά την επικράτηση ισχυρών βορείων ανέμων, την απότομη πτώση της θερμοκρασίας (κατά 10°C, περίπου, σε λίγες ώρες!) και την εκδήλωση παροδικών βροχών / καταιγίδων. Από τις πρωινές ώρες της Τρίτης (8/2), καθώς η θερμοκρασία θα έχει υποχωρήσει κοντά στους 5°C, θα σημειωθεί χιονόνερο και, ενδεχομένως, παροδική χιονόπτωση. Κατά τη διάρκεια της Τρίτης, ο καιρός, γενικά, θα είναι χειμωνιάτικος με αρκετή συννεφιά, η οποία κατά διαστήματα θα είναι πυκνή και θα φέρνει στο προάστιο του Χαλανδρίου, χιονόνερο ή χιόνι &quot;κατά κύματα&quot;. Ιδιαίτερα νωρίς το πρωί και το απόγευμα - βράδυ της Τρίτης, υπάρχει ενδεχόμενο να σημειωθεί έξαρση με χιονόνερο ή χιονόπτωση (ενδεχομένως χαλάζι ή χιονοχάλαζο) και δεν αποκλείεται να &quot;το στρώσει&quot; για λίγο ιδιαίτερα σε &quot;ευαίσθητες επιφάνειες&quot; (αυτοκίνητα, χόρτα...). Τα φαινόμενα ενδέχεται να συνεχιστούν κατά διαστήματα μέχρι και τις πρωινές ώρες της Τετάρτης (9/2). Οι εκφράσεις &quot;ενδέχεται&quot;, &quot;είναι πιθανό&quot;, &quot;υπάρχει ενδεχόμενο&quot;, έχουν κυρίαρχο ρόλο στην παραπάνω παράγραφο γιατί οι συνθήκες είναι οριακές τόσο ως προς το αν τα φαινόμενα θα έχουν τον χαρακτήρα χιονονέρου ή χιονόπτωσης όσο και εάν τα φαινόμενα θα έχουν αξιόλογη ή όχι ένταση. Ωστόσο, παρά το γεγονός πως η πιθανότητα να χιονίσει, παροδικά, είναι αυξημένη, τα φαινόμενα προβλέπεται να έχουν μικρή, γενικά διάρκεια και οι συνθήκες δεν είναι ευνοϊκές για χιονόστρωση ικανή να δημιουργήσει προβλήματα. Κατά τη διάρκεια της Τετάρτης, ο καιρός αναμένεται να παρουσιάσει ανοίγματα, οι άνεμοι να εξασθενήσουν και η θερμοκρασία να σημειώσει άνοδο. Από την Πέμπτη (10/2) μέχρι και το Σάββατο (12/2), οι &quot;αλκυονίδες&quot; θα κάνουν την εμφάνισή τους στο Χαλάνδρι, με την ηλιοφάνεια να επικρατεί, τους ανέμους να εξασθενούν και τη θερμοκρασία, σε σημαντική άνοδο, να προσεγγίζει τους 16 - 18°C. Το &quot;ανοιξιάτικο διάλειμμα&quot; στα τέλη της εβδομάδας, φαίνεται να είναι σύντομο καθώς οι ενδείξεις προϊδεάζουν για νέα μεταβολή του καιρού από την Κυριακή (13/2) ή στις αρχές της επόμενης εβδομάδας με χαρακτηριστικά την επαναφορά της συννεφιάς, την αισθητή πτώση της θερμοκρασίας και τις βροχές ενώ, το ενδεχόμενο για νέα επίσκεψη του χιονιά στην περιοχή μας, είναι &quot;ανοιχτό&quot; ιδιαίτερα για μετά τις 15/2. Καλή εβδομάδα! Γεώργιος ΠαπακωστόπουλοςΑναλυτής-προγνώστης καιρού / Συντονιστής προγνώσεων καιρού SiMeteo.gr  
