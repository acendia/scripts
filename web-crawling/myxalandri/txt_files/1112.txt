Title:
O Δήμος Χαλανδρίου για το ατύχημα με εργαζόμενο εξωτερικού συνεργάτη στο αμαξοστάσιο της υπηρεσίας Καθαριότητα
Description:
Σχετικά με το ατύχημα που συνέβη σε εργαζόμενο εξωτερικού συνεργάτη του Δήμου Χαλανδρίου στις 23/1/2023, ο Δήμος Χαλανδρίου σημειώνει τα εξής: Τη Δευτέρα 23/1 το πρωί και κατά τη διάρκεια εργασιών συντήρησης ελαστικών που εκτελούνταν από συνεργείο εξωτερικού συνεργάτη του Δήμου, στο χώρο του αμαξοστασίου της υπηρεσίας Καθαριότητας, ελαστικό που εκείνη τη στιγμή φούσκωνε εργαζόμενος της συνεργαζόμενης εταιρείας, έσκασε με βίαιο τρόπο. Ο λόγος που συνέβη αυτή η αστοχία μένει να διερευνηθεί, αλλά είναι σαφές ότι το ωστικό κύμα του αέρα όσο και το ίδιο το λάστιχο με τη ζάντα του χτύπησαν τον άτυχο εργαζόμενο στο στήθος, τραυματίζοντάς τον σοβαρά. Η ιατρός του Δήμου, που σταθμεύει στο αμαξοστάσιο, τον εξέτασε και διαπίστωσε την ανάγκη άμεσης διακομιδής σε νοσοκομείο όπως και έγινε. Ο τραυματίας μεταφέρθηκε με ασθενοφόρο στο Νοσοκομείο ΚΑΤ. Ο εργαζόμενος είχε 30 χρόνια εμπειρία σε εργασίες συντήρησης ελαστικών και για χρόνια είναι ο αγαπητός κος Γιώργος που έρχεται στο αμαξοστάσιο του Δήμου για τις επισκευές των ελαστικών μας. Το ελαστικό που εξέταζε ήταν ελαστικό απορριμματοφόρου επώνυμης μάρκας και ήταν σε άριστη κατάσταση (κατασκευής 30ης βδομάδας 2021) χωρίς να δείχνει το οποιοδήποτε σημάδι κόπωσης. Το σύνολο του εξοπλισμού που ενεπλάκη στο γεγονός αποτελούσε τμήμα του οχήματος του συνεργάτη που είναι ειδικό για αυτές τις εργασίες. Να σημειωθεί ότι για το περιστατικό αυτό ο Δήμος Χαλανδρίου δεν έχει καμία ευθύνη. Εργασίες τέτοιου τύπου δεν εκτελούνται από εργαζόμενους του Δήμου και ούτε υπάρχει εγκατάσταση στο συνεργείο του για να εκτελούνται επισκευές ελαστικών. Γι’ αυτό το λόγο δεν υπάρχει και κάποια καταγραφή στην Γραπτή Εκτίμηση Επαγγελματικού Κινδύνου της διεύθυνσης Διαχείρισης Απορριμμάτων του Δήμου σχετικά με τη συγκεκριμένη εργασία. Ο εργαζόμενος που τραυματίστηκε, μέχρι και χτες 24/1, βρισκόταν διασωληνωμένος στο ΚΑΤ σε κρίσιμη κατάσταση. Ευχόμαστε να ξεπεράσει το πρόβλημα κι σύντομα να γυρίσει στους δικούς του και στην εργασία του.
