Title:
Δήμος Χαλανδρίου: Τερατώδη ψέματα της Περιφέρειας για τη ...βοήθεια με τα χιόνια στο Χαλάνδρι
Description:
Σε σχέση με τα τερατώδη ψέματα που αναφέρονται στην επίσημη ανακοίνωση της Περιφέρειας Αττικής (*) για τη συνδρομή προς τον Δήμο Χαλανδρίου στην κακοκαιρία «Ελπίς», ο Δήμος Χαλανδρίου αναφέρει ότι: Τα εκχιονιστικά μηχανήματα της Περιφέρειας στη Λ. Πεντέλης εμφανίστηκαν στο Χαλάνδρι την Τετάρτη το μεσημέρι και εφόσον από την προηγούμενη μέρα, η οδός είχε καθαριστεί από την περιοχή των Βριλησσίων και πάνω. Οι φωτογραφίες δε που συνοδεύουν την ανακοίνωση της Περιφέρειας δεν είναι από το Χαλάνδρι και στη μια που είναι από το Χαλάνδρι, μπορεί και ο πιο αδαής να καταλάβει ότι δεν πρόκειται για εκχιονισμό τις πρώτες μέρες, αλλά αφότου έχουν σχεδόν λιώσει τα χιόνια. Τα μηχανήματα έργου του Δήμου Χαλανδρίου επιχειρούσαν συνεχώς, τη Δευτέρα 24 και την Τρίτη 25 Ιανουαρίου, στην Παπανικολή, την Ανδρέα Παπανδρέου και την Εθνικής Αντιστάσεως- δρόμους που ανήκουν στην αποκλειστική ευθύνη της Περιφέρειας Αττικής, και τους οποίους όφειλε να αποχιονίσει η Περιφέρεια- και κράτησαν λειτουργική τη Λ. Πεντέλης, λόγω της επιλογής της Περιφέρειας να μην εκχιονίσει από το αθλητικό κέντρο Ν. Πέρκιζας έως την πλατεία Δούρου. Η Περιφέρεια σημειώνει στην ανακοίνωσή της ότι επιχείρησε στις 24 και 25 Ιανουαρίου στην οδό Παπανικολή ενώ ο αντιπεριφερειάρχης Πολιτικής Προστασίας Βασίλης Κόκκαλης δήλωνε στο OpenTv, στις 26 Ιανουαρίου, ότι «έχει δίκιο ο δήμαρχος Χαλανδρίου», αλλά τα εκχιονιστικά της Περιφέρειας δεν μπορούσαν να μπουν γιατί στο δρόμο είναι «παρατημένα αυτοκίνητα». Σε ποια από τις δύο περιπτώσεις λοιπόν λέει αλήθεια η Περιφέρεια Αττικής; Αισχρό ψέμα είναι και η δήλωση στην ίδια ανακοίνωση ότι «συνεργεία της Περιφέρειας Αττικής απομάκρυναν πεσμένα δέντρα από την οδό Παπανικολή». Το δρόμο τον διάνοιξαν τα συνεργεία του Δήμου Χαλανδρίου, απομακρύνοντας συγχρόνως τους κορμούς επτά μεγάλων δέντρων που είχαν καταπέσει πάνω σε γραμμές του τρόλεϊ και σε καλώδια του ΔΕΔΔΗΕ, όπως αποδεικνύεται από τις φωτογραφίες (Αριστοτέλους &amp;amp; Παπανικολή, Υψηλάντου &amp;amp; Παπανικολή) που συνοδεύουν την ανακοίνωση. Και αυτό παρά τις συνεχείς εκκλήσεις του δημάρχου Χαλανδρίου προς την αντιπεριφερειάρχη Β. Τομέα κ. Λουκία Κεφαλογιάννη και παρά τις διαβεβαιώσεις που είχε λάβει από την ίδια για άμεση συνδρομή από την Περιφέρεια. «Είναι βαθιά νυχτωμένοι οι συντάκτες των ανακοινώσεων της Περιφέρειας Αττικής, αν νομίζουν ότι με τέτοια αισχρά ψέματα, θα διαστρεβλώσουν την πραγματικότητα», σημειώνει ο δήμαρχος Χαλανδρίου Σίμος Ρούσσος.   (*) H από 29/1/2022 ανακοίνωση της Περιφέρειας Αττικής: Η Περιφέρεια Αττικής με δύο εκχιονιστικά μηχανήματα καθάριζε τους δρόμους αρμοδιότητάς της στον Δήμο Χαλανδρίου Επιστρέφουμε στον κ. Σκουρλέτη τη λάσπη και τα ψέματα Για μας δεν υπάρχουν μπλε και κόκκινοι Δήμοι  Ο βουλευτής του ΣΥΡΙΖΑ Πάνος Σκουρλέτης, πρώην υπουργός εσωτερικών και εμπνευστής του άθλιου νόμου &quot;Κλεισθένης&quot;, που παραλίγο &quot;να τινάξει στον αέρα&quot; την Αυτοδιοίκηση Α&#039; και Β&#039; Βαθμού για να εξυπηρετήσει τα κομματικά συμφέροντα της παράταξής του, χρησιμοποίησε το βήμα της Βουλής για να εκτοξεύσει λάσπη και ψέματα σε βάρος της Διοίκησης της Περιφέρειας Αττικής και του Περιφερειάρχη Γιώργου Πατούλη.  Ισχυρίσθηκε  ψευδώς ότι με εντολή του Περιφερειάρχη τα μηχανήματα έργου της Περιφέρειας Αττικής δεν προχώρησαν στον εκχιονισμό των δρόμων του Δήμου Χαλανδρίου, που ανήκαν στην αρμοδιότητά της, επειδή δήθεν ο Δήμαρχος Χαλανδρίου δεν είναι Νέα Δημοκρατία.  Δύο εκχιονιστικά μηχανήματα της Περιφέρειας, στον Δήμο Χαλανδρίου  Η αλήθεια για τα ψέματα και τις συκοφαντίες που είπε ο κ. Πάνος Σκουρλέτης, είναι πως η Περιφέρεια Αττικής από τη Δευτέρα το πρωί της 24ης Ιανουαρίου, με δύο μισθωμένα εκχιονιστικά μηχανήματα (που ανήκαν στην εταιρεία LM Costruction), προχώρησε στον εκχιονισμό και τη ρίψη αλατιού των παρακάτω δρόμων: Παπανικολή - Παλαιολόγου, Εθνικής Αντιστάσεως, Α. Παπανδρέου, Λ. Πεντέλης, Αναπαύσεως, Αγίας Παρασκευής.  Ο εκχιονισμός και η ρίψη αλατιού συνεχίσθηκε και την Τρίτη 25 Ιανουαρίου, ενώ την ίδια μέρα συνεργεία της Περιφέρειας Αττικής απομάκρυναν πεσμένα δέντρα από την οδό Παπανικολή. Τις επόμενες ημέρες και μέχρι σήμερα τις πρωινές ώρες της 29ης Ιανουαρίου συνεχίσθηκε η ρίψη αλατιού από την Περιφέρεια στους ίδιους δρόμους, αρμοδιότητάς της.  Για τη Διοίκηση της Περιφέρειας Αττικής προτεραιότητα είναι ο πολίτης, πέρα και πάνω από κομματικές ταυτότητες. Στηρίζουμε όλους τους Δήμους, σε αυτή τη δύσκολη κατάσταση, χωρίς να εξετάζουμε την κομματική ταυτότητα των δημάρχων.  Αιδώς κε Σκουρλέτη  Ας μην κρίνει ο κ. Σκουρλέτης εξ ιδίων τα αλλότρια. Είναι πραγματικά θλιβερό που εξαιτίας του ΣΥΡΙΖΑ, η διαχείριση ενός ακραίου φυσικού φαινομένου να γίνεται αντικείμενο κομματικής αντιπαράθεσης, αντί να αποτελέσει αφορμή για υπερβάσεις, ειλικρινή διάλογο και συνεργασίες.  Οι πολίτες που ταλαιπωρήθηκαν ζητούν από μας να γίνουμε καλύτεροι κι αποτελεσματικότεροι κι όχι να ζήσουν μια ακόμη κομματική &quot;κοκορομαχία&quot; , που δεν θα λύσει υπαρκτά προβλήματα.  Αποτελεί επίσης  τραγική ειρωνεία πως την αντιπαράθεση αυτήν την προκαλεί ένα κόμμα, που διαχειρίστηκε ανεπιτυχώς φυσικές καταστροφές, που οδήγησαν στο θάνατο δεκάδες αθώους συμπολίτες μας, χωρίς να ζητήσουν ποτέ ούτε συγγνώμη. Αιδώς κε Σκουρλέτη, εμείς δεν συμμετείχαμε στο κακοστημένο σόου στην έδρα της Πυροσβεστικής στο Χαλάνδρι, την τραγική νύχτα της φωτιάς στο Μάτι.    
