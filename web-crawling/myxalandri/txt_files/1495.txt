Title:
Η δημοτική παράταξη &quot;Χαλάνδρι σε Δράση&quot; για τον Κλεισθένη 1
Description:
Την Τετάρτη 23 Μαΐου 2018 συγκλήθηκε το Δημοτικό Συμβούλιο Χαλανδρίου με αποκλειστικό θέμα συζήτησης το σχέδιο νόμου του Υπουργείου Εσωτερικών, που αφορούσε στη Μεταρρύθμιση του θεσμικού πλαισίου της Τοπικής Αυτοδιοίκησης. Τις θέσεις και τις απόψεις της παράταξης &quot;Χαλάνδρι σε Δράση&quot; του πρώην Δημάρχου Χαλανδρίου, κ. Γιώργου Κουράση, εισηγήθηκε ο Δημοτικός Σύμβουλος κ. Κώστας Αγγελής, ως εξής: &quot;Κύριοι συνάδελφοι, Κληθήκαμε να συζητήσουμε για τη Μεταρρύθμιση του θεσμικού πλαισίου της Τοπικής Αυτοδιοίκησης, τον Κλεισθένη 1. Ουσιαστικά όμως, κληθήκαμε να τοποθετηθούμε για την καθιέρωση της Απλής Αναλογικής στην Τοπική Αυτοδιοίκηση, που προτείνει η κυβέρνηση ΣΥΡΙΖΑ ΑΝΕΛ. Μια Απλή Αναλογική που κανένα επίσημο Αυτοδιοικητικό όργανο δεν έχει ζητήσει θεσμικά τα τελευταία τουλάχιστον χρόνια. Επιχειρείται λοιπόν, μια προσπάθεια χειραγώγησης από μια κυβέρνηση που βλέπει, πώς δεν έχει ερείσματα στις τοπικές κοινωνίες και ζητάει τάχα Ενίσχυση της συμμετοχής. Μην κρυβόμαστε πίσω από το δάχτυλό μας. Πόσοι Δήμοι στην Επικράτεια διοικούνται από Δήμαρχο, στέλεχος ή μέλος του ΣΥΡΙΖΑ; Δεν μιλώ για τους συνεργαζόμενους. Την ανυπαρξία στελεχών του ΣΥΡΙΖΑ στις τοπικές κοινωνίες προσπαθεί να ανατρέψει ο Κλεισθένης 1, ώστε τα στελέχη αυτά να μπουν στα Αυτοδιοικητικά Συμβούλια. Έτσι θα ενισχυθεί η συμμετοχή; Η πιθανότητα να ενταχθούν μικροομάδες πολιτών, ακόμη και περιθωριακά στοιχεία στα Δημοτικά Συμβούλια μας αφήνει αδιάφορους, στο όνομα της Απλής Αναλογικής, για την οποία κόπτεται η Αριστερά; Μην πάτε μακριά, πάρτε τα αποτελέσματα των Δημοτικών Εκλογών του 2014, εδώ στο Χαλάνδρι, με Απλή Αναλογική. Κάντε την αναγωγή, Δήμαρχος Σίμος Ρούσσος, εμείς με το 28% της πρώτης Κυριακής θα είχαμε 12 Συμβούλους, εσείς σαν Αντίσταση 7 ή 8 Συμβούλους, οι άλλες παρατάξεις 4 έως 6 Συμβούλους και ο κ. Νταβίας θα είχε μάλλον 2 Συμβούλους. Πως πιστεύετε ότι θα λειτουργούσε αυτό το μοντέλο; Πως θα μπορούσε να διοικήσει ο Δήμαρχος; Ποιο προεκλογικό πρόγραμμα θα προσπαθούσε να υλοποιήσει; Το δικό του ή της Αντιπολίτευσης;&amp;nbsp; Επιπλέον, ανακύπτει ένα άλλο σημαντικό ζήτημα, το οποίο αναδεικνύεται από την πρόταση του Υπουργού Σκουρλέτη και αφορά την κυβερνησιμότητα των ΟΤΑ. Αν δεν τα βρουν οι εκλεγμένες παρατάξεις, οι ανεξάρτητοι Δημοτικοί Σύμβουλοι με την παράταξη του εκάστοτε Δήμαρχου και δεν υπάρχει λύση συνεργασίας τι γίνεται; Υποχρεωτική συνύπαρξη; Είναι σοβαρά πράγματα αυτά; Σε αντιδιαστολή θα αναφέρω, πώς αν δεν υπάρξει συμφωνία κομμάτων, μετά από εκλογές και εφόσον δεν υπάρχει αυτοδυναμία, η χώρα οδηγείται σε νέα εκλογική αναμέτρηση, κάτι που εδώ δεν προβλέπεται. Δύο χρόνια ο Υπουργός διαρρέει πληροφορίες και προετοιμάζει ένα νομοσχέδιο, χωρίς τη συμμετοχή των άμεσα εμπλεκομένων, τους οποίους καλεί σε διαβούλευση πότε; Λίγες μόνο ημέρες πριν την εισαγωγή του προς ψήφιση στη Βουλή. Κύριοι συνάδελφοι, Οι υπόλοιπες αλλαγές που περιέχονται στον Κλεισθένη 1 θα μπορούσαν να αποτελούν τροποποιητικές πράξεις στον ήδη εφαρμοζόμενο Καλλικράτη. Δεν είμαστε αντίθετοι να ανοίξει μια συζήτηση για τον Καλλικράτη, ίσα ίσα θα ήταν μια καλή αφετηρία των όποιων αλλαγών, καθώς όλοι γνωρίζουμε πια τα προβλήματα μετά από 8 χρόνια εφαρμογής του. Εκεί θα έπρεπε να επικεντρωθούμε στις δυσλειτουργίες, στη γραφειοκρατία, στις καθυστερήσεις, στις εξαρτήσεις, στις αγκυλώσεις, στους περιορισμούς του υπάρχοντος νομοθετικού πλαισίου. Σε μια τέτοια συζήτηση θα μπορούσαμε να συμβάλλουμε, να προτείνουμε, να συναινέσουμε και να καταλήξουμε. Ολοκληρώνοντας είμαστε αντίθετοι στο μοντέλο Αυτοδιοίκησης που εισάγει η κυβέρνηση ΣΥΡΙΖΑ ΑΝΕΛ, ζητάμε την απόσυρση του συγκεκριμένου νομοσχεδίου και την εκ νέου διαβούλευση, με βάση τα πραγματικά προβλήματα της Αυτοδιοίκησης και συντασσόμαστε με το ψήφισμα της ΚΕΔΕ, της ΠΕΔΑ και των αντίστοιχων εκλεγμένων οργάνων πανελλαδικά.&quot; &amp;nbsp;
