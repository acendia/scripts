Title:
Δήμος Χαλανδρίου: «Η ενημέρωση των πολιτών για τα πεπραγμένα των δημόσιων φορέων είναι υποχρεωτική»
Description:
Ο Δήμος Χαλανδρίου απαντά με Δελτίο Τύπου στην ανακοίνωση της δημοτικής παράταξης “Αγαπάμε το Χαλάνδρι”: Ορόσημο προεκλογικής προπαγάνδας ύψους 163.000 €: Καμία έκπληξη από την ανακοίνωση της παράταξης «Αγαπάμε το Χαλάνδρι» με την οποία ασκεί κριτική στη διοίκηση του Δήμου για «προεκλογικές» δαπάνες προβολής. Η κ. Αγαπητού μάς έχει συνηθίσει στην μικροπολιτική κριτική, η οποία προφανώς θα κορυφωθεί στη διάρκεια της προεκλογικής περιόδου. Θα πρέπει ωστόσο να επισημανθούν τα παρακάτω: Η ενημέρωση των πολιτών για τα πεπραγμένα των δημόσιων φορέων είναι υποχρεωτική εκ του νόμου. Πολύ περισσότερο όταν αυτή αφορά τον πολιτισμό, την κοινωνική πολιτική, τη διαχείριση των απορριμμάτων, την καθημερινότητα των πολιτών (έργα οδοποιίας, ανακατασκευή πεζοδρομίων), τις δράσεις συμμετοχικού σχεδιασμού, που απαιτούν την ευαισθητοποίηση, την ενεργοποίηση και τη συμμετοχή των πολιτών. ΚΑΜΙΑ αύξηση, σε σχέση με τις προηγούμενες χρονιές, «προεκλογική», όπως αναφέρει η κ. Αγαπητού, δεν καταγράφεται στα κονδύλια που αφορούν στις δαπάνες για παραγωγή οπτικοακουστικού υλικού για τον απολογισμό των πεπραγμένων της διοίκησης, ή στα έξοδα παραγωγής ενημερωτικού εντύπου για τα πεπραγμένα της δημοτικής Αρχής. Αυτά είναι στοιχεία που έχουν δημοσιοποιηθεί και μπορεί ο καθένας να τα αναζητήσει. Το γεγονός ότι φέτος έγινε η επιλογή να συγκεντρωθούν όλες οι σχετικές δράσεις σε μια εισήγηση, την οποία θα ακολουθήσει διαγωνιστική διαδικασία, δεν σημαίνει ότι αυξήθηκαν τα σχετικά κονδύλια. Αυτά τα γνωρίζει η κ. Αγαπητού, όπως επίσης γνωρίζει ότι το έντυπο για τα πεπραγμένα τη Δημοτικής Αρχής, είναι ένα έντυπο που φιλοξενεί σταθερά άρθρα - τοποθετήσεις ΟΛΩΝ των δημοτικών παρατάξεων. Δικό της άρθρο με τίτλο «Αξίζει να αγαπήσουμε πιο πολύ το Χαλάνδρι μας...» φιλοξενήθηκε άλλωστε στο τ. 7 της Δημοτικής Ενημέρωσης. Καταλαβαίνουμε ότι το πρόβλημα της κ. Αγαπητού δεν είναι η προβολή του έργου, αλλά αυτό καθ’ εαυτό το έργο της σημερινής διοίκησης, το οποίο έχει αφήσει ένα σημαντικό αποτύπωμα στην πόλη, κάτι που μάλλον δεν θα μπορούσε να ισχυριστεί για το έργο της διοίκησης στην οποία υπηρέτησε και η ίδια ως αντιδήμαρχος. Ο Δήμος Χαλανδρίου, με τη σημερινή διοίκηση, έχει μεγαλώσει πλέον πολύ. Το παραγόμενο έργο από τις υπηρεσίες του Δήμου ξεπερνά κατά πολύ ό,τι έχει γίνει στο παρελθόν. Οι υπηρεσίες που παρέχονται και το έργο που γίνεται για τους πολίτες, πρέπει οι πολίτες να το γνωρίζουν!  
