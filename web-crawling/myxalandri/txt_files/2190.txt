Title:
Ξεκίνησαν οι εργασίες ανακατασκευής της Ηρώων Πολυτεχνείου στο Κάτω Χαλάνδρι
Description:
Τη Δευτέρα 25 Οκτωβρίου 2021 ξεκίνησε το έργο ανακατασκευής της οδού Ηρώων Πολυτεχνείου, στο Κάτω Χαλάνδρι. Το έργο περιλαμβάνει διαπλάτυνση πεζοδρομίων, ηπιοποίηση της κυκλοφορίας, ράμπες και διαδρομές αναπήρων, δημιουργία χώρων φύτευσης και στάθμευσης. Πρόκειται για μια ιδιαίτερα επιβαρυμένη γειτονιά καθώς γειτνιάζει με τον σταθμό του Μετρό «Χολαργός» και δέχεται διαμπερείς ροές αυτοκινήτων. Το έργο ανάπλασης από την οδό Σοφ. Βενιζέλου ως την Ι. Αποστολοπούλου αποτελούσε χρόνιο αίτημα των κατοίκων και γίνεται επιτέλους κατορθωτό αφού -μετά από προσπάθεια 5 χρόνων (!)- ξεπεράστηκαν τεράστιες γραφειοκρατικές δυσκολίες, που αφορούσαν αφενός την διάνοιξη της οδού Περικλέους -παρέμεινε αδιάνοικτη επί μισό αιώνα- και αφετέρου τις εγκρίσεις από την Αποκεντρωμένη Διοίκηση για τις διαπλατύνσεις πεζοδρομίων. Το έργο, σε συνδυασμό με τον επανασχεδιασμό της Σοφ. Βενιζέλου και την ένταξη στο Σχέδιο Πόλης της περιοχής «Πεύκο Πολίτη», θα δώσει ανάσα στην καθημερινότητα των κατοίκων στο Κάτω Χαλάνδρι, σημειώνει ο Δήμος Χαλανδρίου στην ανακοίνωσή του.  
