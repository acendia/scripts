Title:
Η Ψυχική Υγεία ψηλά στην ατζέντα Ιωακειμίδη για την Περιφέρεια Αττικής
Description:
  H Ψυχική Υγεία είναι ένα τεράστιο θέμα που αγγίζει την Τοπική Αυτοδιοίκηση. Δεν είναι μόνο οι βαριές και ευδιάκριτες μορφές. Είναι ένα τεράστιο κομμάτι του πληθυσμού που ταλαιπωρείται από στρες και άγχος και που δεν μπορεί να διαχειριστεί την συμπεριφορά του, ενώ θα μπορούσε με απλές οδηγίες. Από την συνύπαρξη και την ένταξη στο σχολείο και την υπερκατανάλωση, μέχρι την οδική συμπεριφορά και την κατάθλιψη των μοναχικών ατόμων. Δεκάδες δυσδιάκριτες εκφάνσεις που καθορίζουν και τις σχέσεις και την λειτουργία της γειτονιάς. Όλοι μας έχουμε εντοπίσει μια αύξηση της επιθετικότητας των πολιτών στους δρόμους ειδικά μετά την covid εποχή που θυμίζει μετατραυματικό στρες. Πολύ ορθώς ο Υποψήφιος Περιφερειάρχης Αττικής κ. Ιωακειμίδης ενέταξε στην ατζέντα του το θέμα στην ομιλία του, κατά την διάρκεια της Ημερίδας που διοργάνωσε το Ελληνικό Κέντρο Ψυχικής Υγιεινής &amp;amp; Ερευνών (ΕΚΕΨΥΕ) με θέμα την ψυχοκοινωνική επανένταξη, καθώς οι δημοτικές δομές δεν διαθέτουν το απαραίτητο προσωπικό παρά τον πρωταγωνιστικό ρόλο που έχουν να διαδραματίσουν. Οι Περιφέρειες έχουν πολύ σημαντικό ρόλο να παίξουν έτσι ακριβώς όπως το βάζει ο κ. Ιωακειμίδης: υποστηρικτικά με πολύ συγκροτημένους μηχανισμούς προς τους δήμους, που μόνο αυτοί μπορούν να κάνουν διάχυση και σε συνεργασία με εξειδικευμένες Εθελοντικές Οργανώσεις. «Η Περιφέρεια Αττικής οφείλει να θέσει ως προτεραιότητά της και να στηρίξει έμπρακτα και αποτελεσματικά όλες τις σχετικές δράσεις. Προσωπικά δεσμεύομαι για αυτό. Κανένας δεν είναι μόνος του, αλλά να το εννοούμε αυτό με πραγματικές πολιτικές και πράξεις» είπε ο κ. Ιωακειμίδης. Να σημειώσουμε ότι η Περιφέρεια Αττικής διαθέτει τέτοια δομή, αλλά σε πολύ περιορισμένη και αποσπασματική μορφή. Ούτε διάχυση στους δήμους γίνεται, ούτε αξιοποίηση των εξειδικευμένες Εθελοντικών Οργανώσεων που εδρεύουν στην Αττική, ούτε συνεχείς δράσεις υπάρχουν. Πηγή: www.myota.gr
