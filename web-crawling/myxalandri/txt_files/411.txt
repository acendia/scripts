Title:
ΑΣΦΑΛΩΣ... ΚΑΛΟΚΑΙΡΙ ! Εξαφανίσεις Ανηλίκων: Συμβουλές πρόληψης από τους γονείς προς τα παιδιά
Description:
Είστε στην παραλία και ακούτε μια μαμά να φωνάζει το παιδί της γιατί δεν μπορεί να το βρει. Είστε διακοπές στο χωριό και είστε σίγουροι ότι το παιδί ξέρει την περιοχή καθώς είναι πολύ μικρό μέρος, όμως το παιδί δεν επιστρέφει στο σπίτι. Και μόνο η σκέψη ότι ένας γονιός θα έρθει αντιμέτωπος με ένα τέτοιο περιστατικό προκαλεί φόβο και άγχος. Όπως είναι λογικό τα ερωτήματα είναι πολλά και σκέφτεται κάποιος αν θα πρέπει να μιλήσει στο παιδί του για ένα τέτοιο ζήτημα και ποιος είναι καλύτερος τρόπος να το κάνει. Βασικά μηνύματα - συμβουλές Μιλήστε με τα παιδιά σας για να είναι έτοιμα και να ξέρουν πώς να διαχειριστούν μία δύσκολη κατάσταση.  «Να ξέρεις ότι» Έχεις δικαίωμα να πεις ΟΧΙ σε ό,τι σε τρομάζει, φοβίζει ή σε κάνει να αισθάνεσαι άβολα. Απομνημόνευσε διεύθυνση, τηλέφωνο δικών σου ανθρώπων: γονείς/κηδεμόνες. Δεν το φέρεις επάνω σου, για λόγους ασφαλείας. Μυστικά που σε κάνουν να ντρέπεσαι, να φοβάσαι και να μην μπορείς να κοιμηθείς τα βράδια δεν υπάρχουν. Μυστικά από τη μαμά, τον μπαμπά ή τον δάσκαλό σου, τη δασκάλα δεν υπάρχουν. Πάντα να συζητάς με τους γονείς σου πριν πας κάπου, πριν δεχθείς κάτι ή πριν ακολουθήσεις κάποιον. Επίσης να ορίζεις ένα κοινό σημείο συνάντησης, μοναδικό στον χώρο. Πάντα να λες στους γονείς σου πού είσαι και να το λες και σε έναν φίλο σου. Μπορεί να έχεις διαφωνήσει με τους γονείς σου και να θέλεις να περάσεις λίγο χρόνο μόνος/μόνη σου. Μπορείς να το κάνεις, όμως πρέπει να έχεις πάντα στο μυαλό σου ότι οι δικοί σου θέλουν το καλό σου και να τους ενημερώνεις για το πού βρίσκεσαι. Μην αλλάζεις τη διαδρομή σου προς/από το σχολείο και μην φεύγεις νωρίτερα από το σχολείο αν δεν έχεις ενημερώσει. «Αν χαθείς» Σε περίπτωση που δεν βλέπεις τη μαμά ή τον μπαμπά μείνε σταθερός/ή στη θέση σου. Θα σε ψάχνουν και αυτοί και αν κινείσαι δεν θα μπορούν να σε βρουν. Μην ακολουθήσεις κανένα, ιδίως άτομα που δεν ξέρεις, ακόμα και αν αυτά σου πουν ότι ξέρουν τη μαμά και τον μπαμπά. Βρες έναν άνθρωπο που καταλαβαίνεις ότι εργάζεται στον χώρο που βρίσκεσαι. Σίγουρα δεν φταις εσύ. Ατυχήματα συμβαίνουν. Ό,τι κι αν έχεις κάνει, ό,τι κι αν έχεις πει, δεν φταις εσύ! Φώναξε ή κάνε φασαρία με κάποιον τρόπο προκειμένου να αποφύγεις κινδύνους και να σε βοηθήσει κάποιος. Γρήγορα φύγε μακριά και φώναξε: &quot;Αυτό το άτομο δεν είναι η μητέρα/πατέρας/κηδεμόνας μου&quot; εάν κάποιος προσπαθήσει να σε πάρει κάπου ή σε ακολουθεί. Οι αστυνομικοί εργάζονται και για να βοηθούν τα παιδιά. Μπορείς να τους εμπιστευτείς. Σε περίπτωση που ένα παιδί ακούσει ή ρωτήσει κάτι για τις εξαφανίσεις.   Πριν μιλήσετε στα παιδιά σας, προετοιμαστείτε σχετικά με το τι θα του πείτε. Επίσης ρωτήστε τι γνωρίζει, τι θέλει να μάθει, τι το απασχολεί. Διαλέξτε να συζητήσετε την κατάλληλη στιγμή. Ή όταν σας ρωτήσει το παιδί, απαντήστε με σαφήνεια και με τρόπο που ταιριάζει στην ηλικία του. Η σιωπή και το μυστήριο γύρω από ένα τέτοιο γεγονός μπορεί να εξάψει τη φαντασία και να φοβίσει περισσότερο. Δεν ενημερώνουμε τα παιδιά σχετικά με λεπτομέρειες που αφορούν στην εξαφάνιση ενός παιδιού, ακόμα και αν αυτό το παιδί είναι οικείο του πρόσωπο. Πείτε την αλήθεια, χωρίς να μπείτε σε λεπτομέρειες για το συμβάν. Εάν παραποιήσετε ή αποκρύψετε την αλήθεια, τα παιδιά θα το μάθουν και θα τους προκαλέσει μεγαλύτερο άγχος και φόβο. Επίσης θα διαταραχτεί η εμπιστοσύνη τους απέναντί σας. Μοιραστείτε και τα δικά σας συναισθήματα με το παιδί. Η έκφραση των δικών σας συναισθημάτων πιθανώς να διευκολύνει και το παιδί να εκφράσει τα δικά του. Εξηγείστε την αλληλουχία των γεγονότων και δώστε προοπτική για το μέλλον, εφόσον υπάρχει. Το «Δεν Ξέρω» είναι μια ασφαλής και αποδεκτή απάντηση στις ερωτήσεις που σας κάνει το παιδί και δεν γνωρίζετε την απάντηση (π.χ. Γιατί συνέβη αυτό; Πού είναι τώρα; Το «δεν ξέρω» είναι αποδεκτή απάντηση). Στο σημείο αυτό θα μπορούσατε να εστιάσετε στην ανάγκη του παιδιού να έχει αυτή την πληροφορία («γιατί θα ήθελες να ξέρεις κάτι τέτοιο») ή ακόμα και να εκφράσει τα συναισθήματά του («δεν το ξέρω αυτό, αλλά εσύ πώς αισθάνεσαι γι’ αυτό). Βεβαιωθείτε ότι τα παιδιά νιώθουν ασφαλή κοντά σας και δεν αισθάνονται κίνδυνο.  Είναι σημαντικό να τονίσουμε ακόμη μια φορά ότι στην Ελλάδα, παρά την έντονη φημολογία που προκύπτει μέσα από τη διακίνηση ψευδών ειδήσεων, δεν σημειώνονται αρπαγές ή απαγωγές ανηλίκων από τρίτους. Η ύπαρξη ενός βαν που απαγάγει παιδιά αποτελεί αστικό μύθο. Βεβαιωθείτε ότι τα παιδιά σας γνωρίζουν την Ευρωπαϊκή Γραμμή για τις Εξαφανίσεις 116000, η οποία παρέχει δωρεάν υποστήριξη από Ψυχολόγους και Κοινωνικούς Λειτουργούς σε παιδιά που έχουν εξαφανιστεί, την οικογένειά τους, ενώ παράλληλα δέχεται ανώνυμα και επώνυμα πληροφορίες για περιστατικά εξαφάνισης τις οποίες και προωθεί στις αρμόδιες Αρχές. O Οργανισμός έχει θέσει στη διάθεση του κοινού τρόπους επικοινωνίας με δωρεάν πρόσβαση, όλο το 24ωρο, 365 μέρες τον χρόνο: «Εθνική Γραμμή SOS 1056» που είναι χαρακτηρισμένη ως Εθνική Γραμμή Έκτακτης Ανάγκης και είναι διασυνδεδεμένη με τον Ευρωπαϊκό Αριθμό Έκτακτης Ανάγκης 112. «Ευρωπαϊκή Γραμμή για τις Εξαφανίσεις 116000» «Ευρωπαϊκή Γραμμή Υποστήριξης για Παιδιά &amp;amp; Εφήβους 116111» Missing Alert App - Google Play εδώ - για Αpp Store εδώΣχεδιάστηκε και αναπτύχθηκε για «Το Χαμόγελο του Παιδιού» από την COSMOTE. Η προηγμένη εφαρμογή δίνει τη δυνατότητα σε όλους τους πολίτες να συμβάλλουν σε πραγματικό χρόνo στις έρευνες εντοπισμού αγνοουμένων μέσω της εφαρμογής στο κινητό τους, αλλά και για να προστατεύσουν προληπτικά αγαπημένα τους πρόσωπα - παιδιά καθώς και ενήλικες με υψηλό κίνδυνο εξαφάνισης. ChildRescue App https://www.childrescue.eu/download_app/Το ChildRescue είναι ένα πολλά υποσχόμενο έργο καινοτομίας που χρηματοδοτείται από την ΕΕ και στοχεύει στην παροχή βοήθειας των ερευνών εξαφανισμένων παιδιών και τον εντοπισμό και ταυτοποίηση ασυνόδευτων ανηλίκων.   Πηγή: www.hamogelo.gr  
