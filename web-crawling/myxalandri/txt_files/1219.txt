Title:
Ψήφισμα Δ.Σ. Χαλανδρίου για τις προωθούμενες αλλαγές σε Νοσοκομεία
Description:
Στη συνεδρίαση του Δημοτικού Συμβουλίου Χαλανδρίου της 20ης Δεκεμβρίου 2017, εκδόθηκε το ακόλουθο ψήφισμα, σχετικά με τις προωθούμενες αλλαγές στα Νοσοκομεία Σισμανόγλειο, Αμαλία Φλέμιγκ και Παίδων Πεντέλης: Το Δημοτικό Συμβούλιο Χαλανδρίου, εν όψει των προωθούμενων αλλαγών στα Νοσοκομεία Σισμανόγλειο, Αμαλία Φλέμιγκ και Παίδων Πεντέλης που βρίσκονται σε εξέλιξη, Εκφράζει τη σταθερή και πάγια θέση του για παροχή αξιοπρεπούς δημόσιας περίθαλψης σε όλους τους πολίτες και την αναβάθμιση των υπηρεσιών υγείας, στο πλαίσιο μιας καθολικής και ισότιμης κάλυψης των αναγκών υγείας. Θεωρεί αναγκαία τη στήριξη και ανάπτυξη των τριών νοσοκομείων με πλήρη κάλυψη των απαιτούμενων μόνιμων θέσεων γιατρών, νοσηλευτών, τεχνολόγων, παραϊατρικού και διοικητικού προσωπικού και την ανάπτυξη νέων υπηρεσιών στο Δημόσιο Σύστημα Υγείας καθώς και την απαραίτητη χρηματοδότησή τους. Θεωρεί απαράδεκτη την οποιαδήποτε απόπειρα για συγχωνεύσεις κλινικών και καταργήσεις τμημάτων και υπηρεσιών ή για περαιτέρω απαξίωση του προσφερόμενου έργου. Στηρίζει τους αγώνες των εργαζομένων για την υπεράσπιση και ανάπτυξη των κλινικών και των υπηρεσιών υγείας στα τρία Νοσοκομεία και για την προάσπιση της υγείας των κατοίκων της περιοχής.
