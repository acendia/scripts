Title:
Σε επιφυλακή η Πολιτική Προστασία του Δήμου Χαλανδρίου λόγω της πυρκαγιάς στην Πεντέλη
Description:
Σε πλήρη επιφυλακή βρίσκεται η Πολιτική Προστασία του Δήμου Χαλανδρίου, λόγω των έκτακτων συνθηκών που δημιουργεί η μεγάλη πυρκαγιά στην Πεντέλη. Ειδικά στις περιοχές του Πατήματος και της Ρεματιάς οι περιπολίες, που είναι ήδη 24ωρες, ενισχύθηκαν ακόμα περισσότερο από το βράδυ της Τρίτης 19 Ιουλίου 2022. Σημειώνεται ότι η επιτήρηση στην περιοχή του Πατήματος, ενισχύεται, από σήμερα 20/7/2022 και έως το τέλος της αντιπυρικής περιόδου, με όχημα 4Χ4 της Περιφέρειας Αττικής, το οποίο παραχωρήθηκε στον Δήμο, μετά από σχετικό αίτημα του δημάρχου Χαλανδρίου Σίμου Ρούσσου προς τον αντιπεριφερειάρχη Πολιτικής Προστασίας κ. Βασίλη Κόκκαλη. Παράλληλα υδροφόρα του Δήμου συνδράμει το έργο κατάσβεσης της πυρκαγιάς, ενώ 10 εθελοντές του Συλλόγου Πολιτικής Προστασίας του Δήμου, τέθηκαν από την πρώτη στιγμή, το απόγευμα της Τρίτης, στη διάθεση των πυροσβεστικών δυνάμεων που επιχειρούσαν στο Ντράφι. Έκκληση για τήρηση όλων των μέτρων πυροπροστασίας Το τμήμα Πολιτικής Προστασίας του Δήμου Χαλανδρίου καλεί εκ νέου τους πολίτες να εφαρμόζουν τα παρακάτω μέτρα πυροπροστασίας: Δεν πετάμε αναμμένα τσιγάρα. Δεν αφήνουμε σκουπίδια στη Ρεματιά (και σε κανένα δασικό χώρο βέβαια). Υπάρχει κίνδυνος ανάφλεξης. Σεβόμαστε τα απαγορευτικά πρόσβασης στη Ρεματιά κατά την περίοδο υψηλού κίνδυνου πυρκαγιάς. Δεν ανάβουμε υπαίθριες ψησταριές σε χώρους που υπάρχουν ξερά χόρτα. Ειδικά για τις μέρες του καύσωνα δεν σταθμεύουμε το αυτοκίνητό μας πάνω σε ξερά χόρτα, όταν η μηχανή του είναι ακόμη ζεστή. Αποφεύγουμε εργασίες που ενδέχεται να προκαλέσουν πυρκαγιά (π.χ. ηλεκτροκολλήσεις, χρήση τροχού ή άλλου εργαλείου που δημιουργεί σπινθήρες). Σε περίπτωση πυρκαγιάς, ειδοποιούμε αμέσως την Πυροσβεστική Υπηρεσία στον αριθμό κλήσης 199. Ακολουθούμε τις οδηγίες των αρχών σε περίπτωση ειδοποίησης για εκκένωση. Κατεβάζουμε (δωρεάν) στο κινητό μας την εφαρμογή Gi-Polis -σύστημα προσέγγισης μέσω μηνυμάτων στο κινητό τηλέφωνο- για να μπορούμε, σε περιπτώσεις έκτακτων συνθηκών, να λαμβάνουμε σχετικές ενημερώσεις. Η τελευταία έκδοση είναι διαθέσιμη στο Google Play και στο App Store. Ο χρήστης μπορεί να επιλέξει ανάλογα με το λειτουργικό της συσκευής κινητής τηλεφωνίας που διαθέτει. «Δεν παίζουμε με τη φωτιά γιατί η φωτιά δεν παίζει μαζί μας. Κρατάμε την πόλη μας ασφαλή».  
