Title:
Οι δράσεις του Συλλόγου Πεζοπόρων Χαλανδρίου τον Μάιο
Description:
Ο Φυσιολατρικός Πεζοπορικός Σύλλογος Χαλανδρίου «Ο ΕΥΡΙΠΙΔΗΣ» τον Μάϊο, ενισχύοντας τις συνεργασίες με άλλους συλλόγους, συμμετέχει στις εξής δράσεις: Κυριακή 15 Μαΐου: Συμμετοχή της Αγωνιστικής Ομάδας στο «Μονοπάτι της Εκεχειρίας» στην Ολυμπία Η Αγωνιστική Ομάδα των Πεζοπόρων Χαλανδρίου θα συμμετέχει με δέκα (10) μέλη στη διοργάνωση «Δρόμος Εκεχειρίας 2022», που για έβδομη συνεχόμενη χρονιά θα διεξαχθεί στην ιερή γη της Ήλιδας και της Ολυμπίας, στο «Μονοπάτι της Εκεχειρίας». Μια διαδρομή 50 χλμ. η οποία φέρνει στο προσκήνιο τα ιδανικά του σεβασμού στον άνθρωπο και το ιερό δικαίωμα στην ειρήνη. Στον τόπο όπου γεννήθηκαν οι Ολυμπιακοί Αγώνες και κάθε τέσσερα χρόνια οι αρχαίοι Έλληνες ενωνόντουσαν για να τιμήσουν τους θεούς τους, η Συμπολιτεία Ολυμπίας διοργάνωνε τον «Δρόμο της Εκεχειρίας». Τον δρόμο που οδηγεί από την Αρχαία Ήλιδα (διοργανώτρια των αρχαίων Ολυμπιακών αγώνων) στην Αρχαία Ολυμπία (τόπο τέλεσης των αγώνων). Τον δρόμο που οδηγεί από την Εκεχειρία στην Ειρήνη. Οι σύγχρονοι κάτοικοι, απόγονοι των αρχαίων Ηλείων, υποδέχονται τους δρομείς, «Κήρυκες της Εκεχειρίας», αλλά και τους περιπατητές με δροσερό νερό και με παραδοσιακά προϊόντα. Κυριακή 15 Μαΐου: 5η Διάσχιση Ρεματιάς Χαλανδρίου - Πεντέλης Οι Πεζοπόροι Χαλανδρίου θα συμμετέχουν στην 5η Διάσχιση Ρεματιάς που διοργανώνει η Φυσιολατρική Κίνηση Βριλησσός μαζί με τον Δήμο Βριλησσίων. Συμμετέχουν σύλλογοι και ομάδες από την Αθήνα και την περιφέρεια. Η πεζοπορία θα ξεκινήσει από την σπηλιά Νταβέλη στις 9:30 π.μ. Πριν το ξεκίνημα της διαδρομής θα γίνει ενημέρωση σχετικά με τη σπηλιά Νταβέλη, το Πεντελικό και τον Δρόμο Λιθαγωγίας από τους ειδικούς επιστήμονες από το Κέντρο Περιβαλλοντικής Εκπαίδευσης Αργυρούπολης, Θεμιστοκλή Σμπαρούνη, βιολόγο-Msc Οικολογίας και Βασίλη Κωνσταντινίδη, γεωλόγο-MSc Ωκεανογραφίας. Εκτός από τη σπηλιά Νταβέλη θα υπάρχουν ακόμα 2 σημεία ενημέρωσης: στο γεφυράκι της οδού Ασκληπιού (φυτώριο) και στην πεντάτοξη μαρμάρινη γέφυρα της Δουκίσσης της Πλακεντίας (στα όρια Μελισσίων-Βριλησσίων). Από τον «Δρόμο Λιθαγωγίας» (σημείο εκκίνησης) οι συμμετέχοντες θα κατηφορίσουν για μία περίπου ώρα προς τη Νέα Πεντέλη, όπου μετά από σύντομη στάση θα εισέλθουν στη Ρεματιά. Θα περπατήσουν για λίγο στην παραρεμάτιο Μελισσίων και στη συνέχεια, για 400 περίπου μέτρα, στον δρόμο μέχρι να φτάσουν στο γεφυράκι της Δουκίσσης Πλακεντίας. Στο σημείο εκείνο θα κατέβουν και πάλι στη Ρεματιά μέχρι τα Βριλήσσια. Όλη η διαδρομή από τη σπηλιά Νταβέλη και μέχρι τα Βριλήσσια θα διαρκέσει περίπου 3,5 ώρες μαζί με τις ενημερώσεις στις τρεις (3) προγραμματισμένες στάσεις. Το μήκος της διαδρομής είναι περίπου 8,5 χλμ. και θα ξεκινήσει από υψόμετρο 720 μέτρα όπου θα φτάσει στα 250 μέτρα στα Βριλήσσια. Στο τέρμα της οδού Πάριδος (παραρεμάτιος Βριλησσίων) ο Δήμος Βριλησσίων θα υποδεχτεί τους πεζοπόρους με μια μικρή γιορτή και θα προσφέρει φρέσκα φρούτα, χυμούς και νερό. Αμέσως μετά θα ακολουθήσει γιορτή με ζωντανή μουσική. Όπως και τις προηγούμενες χρονιές στον χώρο θα υπάρχουν διαθέσιμα για τους πεζοπόρους καθίσματα, πάγκοι και τέντες ηλιοπροστασίας.  Σάββατο 21 &amp;amp; Κυριακή 22 Μαΐου: Κατασκηνωτικό Διήμερο στην Κορυφή Όχη και το Φαράγγι Δημοσάρη Σε συνεργασία με τον ΕΟΣ Χαλκίδας και τον ΑΧΟΛ Λιβαδειάς θα πραγματοποιηθεί μια διήμερη εξόρμηση στη Νότια Εύβοια, στην πανέμορφη Όχη και το καταπληκτικό φαράγγι του Δημοσάρη. Η Όχη, με μέγιστο υψόμετρο 1.400 μέτρα, είναι ιδιαίτερα γνωστή για τις μυστηριώδεις αρχαίες μεγαλιθικές κατασκευές, που οι ντόπιοι ονομάζουν «Δρακόσπιτα». Τα «Δρακόσπιτα» είναι μυστηριώδη και εντυπωσιακά κτίσματα, 25 τον αριθμό, τα οποία χρονολογούνται κατ&#039; άλλους από το 12ο π.Χ. αιώνα και κατ&#039; άλλους από τον 6ο π.Χ. αιώνα. Είναι κατασκευασμένα από τεράστιους λίθους, χωρίς θεμέλια και παράθυρα. Άγνωστη παραμένει μέχρι σήμερα, η ιδιότητά τους. Η ομάδα, επίσης, θα διασχίσει ένα από τα πιο διάσημα φαράγγια, του Δημοσάρη ή Δρυμοσάρι όπως αλλιώς αναφέρεται. Για πολλούς είναι μία από τις ομορφότερες πεζοπορικές διαδρομές της Ελλάδας που διακρίνεται για την οργιαστική βλάστηση και τα ειδυλλιακά τοπία που διαμορφώνει το ποτάμι, καθώς κυλάει προς τη θάλασσα. Σε όλη τη διαδρομή υπάρχει το όμορφο ρέμα του Δημοσάρη που διατηρεί τα νερά του ακόμα και το καλοκαίρι. Την 1η ημέρα θα πραγματοποιηθεί μια διαδρομή πορείας τριών (3) ωρών με βαθμό δυσκολίας 1 στους Μύλους, το Αρχαίο Λατομείο (κολώνες) έως το Καταφύγιο Όχης. Την 2η ημέρα θα γίνει πορεία οχτώ (8) ωρών με βαθμό δυσκολίας 3 από το Καταφύγιο προς το Δρακόσπιτο, διάσχιση το Φαράγγι Δημοσάρη προς Καλλιανούς. Οι συμμετέχοντες θα διαμείνουν το Σάββατο το βράδυ στο καταφύγιο της Όχης σε σκηνές στο ξέφωτο που βρίσκεται λίγα μέτρα χαμηλότερα αλλά και στον εξωτερικό χώρο του καταφυγίου.   Προϋποθέσεις συμμετοχής: Όλα τα μέλη θα πρέπει να γνωρίζουν και να συμφωνούν με τον «Κανονισμό του Φυσιολατρικού Πεζοπορικού Συλλόγου Χαλανδρίου “Ο ΕΥΡΙΠΙΔΗΣ”, ο οποίος είναι αναρτημένος στην ιστοσελίδα και τα μέσα κοινωνικής δικτύωσης του συλλόγου. Όλα τα μέλη θα πρέπει να έχουν τον απαραίτητο εξοπλισμό, αναλόγως τον βαθμό δυσκολίας της διαδρομής, και υποχρεούνται να ακολουθούν κατά γράμμα τις οδηγίες του αρχηγού της ομάδας. Λόγω των υγειονομικών μέτρων η συμμετοχή θα είναι περιορισμένη και θα τηρηθεί σειρά προτεραιότητας για τα εγγεγραμμένα μέλη μας. Οι συμμετοχές θα πρέπει να δηλωθούν εγκαίρως. Τα νέα μέλη θα πρέπει να φέρουν τη «Δήλωση Απαλλαγής Ευθύνης και Ανάληψης Κινδύνου» υπογεγραμμένη. Όσοι συμμετέχοντες δεν επιθυμούν να είναι στις φωτογραφίες και τα βίντεο που αναρτά η ομάδα στα κοινωνικά μέσα θα πρέπει να ενημερώσουν τους αρμόδιους κατά τη δήλωση συμμετοχής τους. Όλοι οι συμμετέχοντες θα πρέπει να τηρούν πλήρως τους κανονισμούς και τα μέτρα προστασίας που ισχύουν για την υγεία και έχουν τεθεί από την Πολιτική Προστασία και τον ΕΟΔΥ. Στο πούλμαν είναι υποχρεωτική η μάσκα προσώπου, το αντισηπτικό και οι συμμετέχοντες θα πρέπει να έχουν κάνει self test. Περισσότερες πληροφορίες και δηλώσεις συμμετοχής: στο e-mail: pezoporoihalandriou@gmail.com, στο τηλ.: 697-4999545 (κ. Σωτήρης Μανίκας), στα γραφεία του συλλόγου: Καρελλά 22, Χαλάνδρι (Συνοικισμός), κάθε Τετάρτη 18:30-20:30,  στο facebook: Πεζοπόροι Χαλανδρίου, Ομάδα Πεζοπόροι Χαλανδρίου, στο instagram: @pezoporoihalandriou, στο site του συλλόγου: pezoporoihalandriou.gr. Ο Σύλλογος Πεζοπόρων Χαλανδρίου ευχαριστεί τα τοπικά μέσα ενημέρωσης για την υποστήριξή τους και την προβολή των δράσεων του συλλόγου. Το Διοικητικό Συμβούλιο εύχεται η Ανάσταση του Θεανθρώπου να γεμίζει με χαρά και ελπίδα τις ψυχές όλων μας και να φέρει την ειρήνη σε όλο τον κόσμο. Καλή Ανάσταση και Καλό Πάσχα!!!
