Title:
Δωρεάν μαστογραφίες προσφέρει διαγνωστικό κέντρο του Χαλανδρίου
Description:
Την κοινωνική ευαισθησία του διαγνωστικού κέντρου «Βιότυπος» στο Χαλάνδρι εξήρε ο δήμαρχος Χαλανδρίου Σίμος Ρούσσος, με αφορμή την επιλογή του κέντρου να προσφέρει δωρεάν μαστογραφίες στις γυναίκες εργαζόμενες στο κεντρικό δημαρχείο Χαλανδρίου αλλά και σε γυναίκες, εξυπηρετούμενες του Κοινωνικού Παντοπωλείου, που ανήκουν σε κοινωνικά ευπαθείς ομάδες. «Ευχαριστώ θερμά τον γιατρό και δ/ντη του διαγνωστικού κέντρου “Βιότυπος” κ. Γιώργο Χρονά για την προσφορά και την ευαισθησία με την οποία προσεγγίζει το κρίσιμο θέμα της πρόληψης. Στους δύσκολους καιρούς που διανύουμε, είναι σημαντικό να παραμένουμε άνθρωποι με έγνοια για το κοινωνικό σύνολο», σημείωσε ο δήμαρχος Χαλανδρίου Σίμος Ρούσσος. Η προσφορά του διαγνωστικού κέντρου εντάσσεται στο πλαίσιο των δράσεων ευαισθητοποίησης των γυναικών στο θέμα της πρόληψης, καθώς ο μήνας Οκτώβριος είναι αφιερωμένος στην πρόληψη και την ενημέρωση για τον καρκίνο του μαστού.  
