Title:
“Χαλάνδρι Ορίζοντας 2023”: «Κρίσιμα ερωτήματα επιζητούν απαντήσεις για τον καταυλισμό Ρομά Χαλανδρίου»
Description:
Την ακόλουθη ανακοίνωση εξέδωσε η δημοτική παράταξη “Χαλάνδρι Ορίζοντας 2023” σχετικά με την ανάγκη απάντησης σημαντικών ερωτημάτων που προκύπτουν σχετικά με το θέμα του καταυλισμού Ρομά στο Χαλάνδρι: Ο καταυλισμός των Ρομά στο Νομισματοκοπείο αποτελεί μία διαχρονική πληγή της πόλης του Χαλανδρίου, με δύσκολες συνθήκες διαβίωσης για όσους ζουν εντός του, με γείτονες που βρίσκονται σε μόνιμη σχεδόν αναστάτωση και με ιδιοκτήτες καταπατημένων εκτάσεων χωρίς πραγματική δυνατότητα ιδιοκτησίας επί του ακινήτου τους. Μία ταυτόχρονη πολυετής τριπλή ομηρία. Για όλους εμάς, τα μέλη της Κίνησης Πολιτών «Χαλάνδρι Ορίζοντας 2023», η κοινωνική ευαισθησία, το αίσθημα ασφάλειας και δικαιοσύνης εντός της πόλης και ο σεβασμός στα αναφαίρετα δικαιώματα της ιδιοκτησίας αποτελούν κεντρικά σημεία του πολιτικού μας σχεδιασμού. Στο πλαίσιο αυτό στα 3 έτη στηρίξαμε, όπως και όλες οι λοιπές παρατάξεις στο Δημοτικό Συμβούλιο, κάθε πρωτοβουλία και πρόγραμμα της Διοίκησης του Δήμου σχετικά με την μετεγκατάσταση των Ρομά της περιοχής Νομισματοκοπείου, ενώ προβήκαμε και σε σχετικές πρωτοβουλίες όπως την αποστολή επιστολών, από τον Απρίλιο 2021, του επικεφαλής της δημοτικής παράταξης μας και υποψηφίου Δημάρχου, κ. Μάνου Κρανίδη προς τον πρωθυπουργό Κυριάκο Μητσοτάκη, τους βουλευτές της ΝΔ και του ΚΙΝΑΛ του Βόρειου Τομέα Αθηνών, για την ενεργή παρέμβαση τους με σκοπό την οριστική λύση του διαχρονικού ζητήματος, καθώς και σε εποικοδομητικές συναντήσεις με τους βουλευτές που ανταποκρίθηκαν. Τις τελευταίες όμως ημέρες παρατηρούμε έκπληκτοι τη νέα ξαφνική άγονη αντιπαράθεση της Διοίκησης του Δήμου Χαλανδρίου με την Περιφέρεια Αττικής σχετικά με το σοβαρό αυτό διαχρονικό ζήτημα. Η Διοίκηση του Δήμου, μετά τον αδόκητο θάνατο ενός οκτάχρονου παιδιού, άδραξε την ευκαιρία να επιτεθεί στην Περιφέρεια Αττικής για το θέμα του καταυλισμού και το συμφωνημένο πρόγραμμα του 2019 που όμως δεν υλοποιείται αποτελεσματικά, ειδικά στο σκέλος της χρηματοδότησης του από την Περιφέρεια. Ενώ από την πλευρά της η Περιφέρεια Αττικής απάντησε άμεσα κατηγορώντας την Δημοτική Αρχή για επιπόλαιο, αποσπασματικό και πρόχειρο σχεδιασμό και δράσεις εκτός ουσιαστικά πλαισίου συμφωνίας, όταν όμως επί 3 έτη δεν έχει πράξει τα δέοντα, ούτε έχει ασχοληθεί σοβαρά για την άμεση επίλυση του ζητήματος. Βέβαια μέσα στο παιχνίδι αυτό των ανακοινώσεων, εμφανίστηκε και ο αναρμόδιος Αντιπεριφερειάρχης Πολιτισμού, δηλώνοντας, αόριστα και επιφανειακά, ότι συμμετέχει σε ομάδα σχεδιασμού για την οριστική λύση του προβλήματος, για το οποίο όμως επί πολλά έτη δεν έχει ασχοληθεί, ούτε έχει ενδιαφερθεί στο ελάχιστο, ούτε γνωρίζει εις βάθος την μεγάλη δυσκολία του. Οι πολίτες του Χαλανδρίου κουράστηκαν από τις ανακοινώσεις και θολές προεκλογικές και μετεκλογικές υποσχέσεις όλα αυτά τα χρόνια, δεν ζητούν ασαφείς δήθεν λύσεις «σωτηρίας» και ζητούν άμεσες ουσιαστικές απαντήσεις στα εξής ερωτήματα, που θέτουμε θεσμικά, προ ημερησίας διατάξεως, στο προσεχές Δημοτικό Συμβούλιο προς τη Διοίκηση του Δήμου: Είναι εξασφαλισμένη η χρηματοδότηση του προγράμματος που ψηφίσαμε ομόφωνα στο Δημοτικό Συμβούλιο και από ποιους φορείς τελικά; Εάν χρηματοδότηση του προγράμματος δεν εξασφαλιστεί και δεν είναι τελικώς αποτελεσματικό, υπάρχει εναλλακτική πρόταση; Υπήρξε πλήρης ενημέρωση του Δημοτικού Συμβουλίου σχετικά με το πρόγραμμα; Τηρήθηκαν οι όροι των δράσεων της συμφωνίας του 2019 μεταξύ Δήμου και Περιφέρειας; Γιατί 3 χρόνια μετά η πρόοδος υλοποίησης του προγράμματος δεν είναι η αναμενόμενη; Η θέση μας στο σοβαρό αυτό ζήτημα είναι μια: Την κύρια ευθύνη για την άμεση λύση της τριπλής ομηρίας είναι των αρμοδίων Υπουργείων της Πολιτείας, της Περιφέρειας Αττικής και της Δημοτικής Αρχής ταυτόχρονα. Οι εκατέρωθεν λεκτικές αψιμαχίες δεν βοηθούν στην εξεύρεση οριστικής λύσης και απλά επιτείνουν το πρόβλημα. Απαιτείται βιώσιμη λύση χθες, η τριπλή ομηρία πρέπει να λήξει άμεσα. Εκ μέρους της Δημοτικής Παράταξης “Χαλάνδρι Ορίζοντας 2023”,Μάνος Κρανίδης - επικεφαλής και Δημοτικός ΣύμβουλοςΥποψήφιος Δήμαρχος   Σχετικά άρθρα: Τραγωδία στο Χαλάνδρι: Νεκρή 8χρονη από θερμοπληξία - Βρέθηκε εγκαταλελειμμένη σε αυτοκίνητο Πώς συνέβη η τραγωδία με την 8χρονη που πέθανε από θερμοπληξία σε αυτοκίνητο στο Χαλάνδρι Τραγωδία στο Χαλάνδρι: Ελεύθεροι με περιοριστικούς όρους οι γονείς της 8χρονης που πέθανε από θερμοπληξία Δήμος Χαλανδρίου: «Κυβέρνηση και Περιφέρεια να αναλάβουν τις ευθύνες τους για την ύπαρξη του καταυλισμού Ρομά στο Νομισματοκοπείο» Περιφέρεια Αττικής: «Οι παρεμβάσεις για τους Ρομά στο Χαλάνδρι θα γίνουν με ολοκληρωμένο σχέδιο κι εξασφαλισμένη χρηματοδότηση» Δήμος Χαλανδρίου: «Προκλητική προσπάθεια της Περιφέρειας να αποσείσει τις ευθύνες της στο θέμα του καταυλισμού των Ρομά στο Χαλάνδρι»  
