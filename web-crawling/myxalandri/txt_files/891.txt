Title:
Πρωτομαγιά με την Περιφέρεια Αττικής στο Μητροπολιτικό Πάρκο “Αντώνης Τρίτσης”
Description:
Τη Δευτέρα της Πρωτομαγιάς, η Περιφέρεια Αττικής σε συνδιοργάνωση με τους Δήμους Ιλίου και Αγ. Αναργύρων-Καματερού, καλεί όλους τους πολίτες στο Μητροπολιτικό Πάρκο «Αντώνης Τρίτσης» όπου από τις 12 νωρίς το μεσημέρι, θα μπορούν να απολαύσουν ένα πεντάωρο ζωντανό πρόγραμμα με λαϊκή και παραδοσιακή μουσική από το λαϊκό μουσικό συγκρότημα «Φαμίλια Γαλάνη». Στο πλαίσιο της εκδήλωσης θα προσφερθεί φαγητό και θα μοιραστούν στους πολίτες εκατοντάδες γλαστράκια και λουλούδια τιμώντας συμβολικά την ημέρα της Πρωτομαγιάς, ενώ θα υπάρχει και δημιουργική απασχόληση για τα παιδιά, τα οποία θα μπορούν από το πρωί να φτιάχνουν μαγιάτικα στεφάνια. Το λαϊκό μουσικό του συγκρότημα «Φαμίλια Γαλάνη» θα πλαισιώσει μουσικά την εκδήλωση με ρεπερτόριο από κλασικά Ελληνικά τραγούδια των καταξιωμένων συνθετών μας, περιλαμβάνοντας διάφορα είδη όπως έντεχνο, νέο κύμα, κλασικό λαϊκό, τραγούδια των Χατζιδάκι, Θεοδωράκη, Λοΐζου, Μαρκόπουλου κ.ά., όπως επίσης και Ρεμπέτικα, Νησιώτικα, παραδοσιακά και παλιά λαϊκά. Ο περιφερειάρχης Αττικής Γ. Πατούλης επισημαίνει σχετικά: «Καλούμε όλους τους πολίτες να γιορτάσουν την Πρωτομαγιά στο πάρκο της καρδιάς μας, το ανανεωμένο Μητροπολιτικό Πάρκο “Αντώνης Τρίτσης” με ένα πλούσιο μουσικό πρόγραμμα. Τιμούμε αυτή την εμβληματική μέρα και παράλληλα υποδεχόμαστε τον Μάη με καλή διάθεση, κέφι και τραγούδι. Σας περιμένουμε». Η είσοδος για τους πολίτες είναι ελεύθερη και θα πραγματοποιείται από τρεις εισόδους του Πάρκου και ειδικότερα από τις εισόδους της Σπ. Μουστακλή, της Λ. Δημοκρατίας (έμπροσθεν Βιολογικής Λαϊκής) και της Λ. Φυλής (Βόρεια Φυλής). https://www.youtube.com/watch?v=pQt--cQ0J1E  
