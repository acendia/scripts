Title:
ΜΕΤΡΟ: Επανέρχονται τα απευθείας δρομολόγια από/προς Αεροδρόμιο
Description:
Με ανακοίνωσή της η ΣΤΑ.ΣΥ. Α.Ε. ενημερώνει ότι, από το Σάββατο 10 Νοεμβρίου 2018 θα υπάρξει επαναφορά των δρομολογίων της γραμμής 3 του Μετρό στον προγενέστερο σχεδιασμό. Έτσι οι μετακινήσεις από και προς το Αεροδρόμιο «Ελευθέριος Βενιζέλος» θα γίνονται χωρίς μετεπιβιβάσεις στον σταθμό «Δουκίσσης Πλακεντίας». Τα δρομολόγια με κατεύθυνση το Αεροδρόμιο θα ξεκινούν (κάθε 00:26 και 00:56 της ώρας) από τον σταθμό «Αγ. Μαρίνα», ενώ οι συρμοί που θα εκκινούν από το Αεροδρόμιο (κάθε 00:24 και 00:54 της ώρας) θα τερματίζουν τη διαδρομή τους στον σταθμό «Αγ. Μαρίνα». Ο επανασχεδιασμός των δρομολογίων που ίσχυσαν από την 1η Νοεμβρίου 2018 αποσκοπούσε στον εξορθολογισμό του συγκοινωνιακού έργου της ΣΤΑΣΥ. Παρά ταύτα η εταιρεία, λαμβάνοντας υπόψη τα έστω και περιορισμένης κλίμακας αιτήματα για κατάργηση των μετεπιβιβάσεων, αποφάσισε για λόγους κοινωνικής ευθύνης και επιβεβαιώνοντας τον δημόσιο χαρακτήρα της να επαναφέρει τα δρομολόγια στην προηγούμενη μορφή τους. Η επαναφορά, ωστόσο, στον προηγούμενο σχεδιασμό καταδεικνύει, πέραν των άλλων, ότι ήταν αβάσιμες οι ενστάσεις που διατυπώθηκαν για αδυναμία εκτέλεσης του συγκοινωνιακού έργου λόγω προβλημάτων σε συρμούς και έλλειψης ανταλλακτικών. Η ΣΤΑΣΥ επιβεβαιώνει για μια ακόμη φορά ότι πρώτιστο μέλημά της είναι η εξυπηρέτηση των πολιτών και των επισκεπτών της Αθήνας και η παροχή υψηλού επιπέδου συγκοινωνιακών υπηρεσιών. &amp;nbsp;
