Title:
Απολογισμός ενός χρόνου λειτουργίας της Ολοκληρωμένης Φροντίδας Ηλικιωμένων Δήμου Χαλανδρίου
Description:
Το δίκτυο Ολοκληρωμένης Φροντίδας Ηλικιωμένων (Ο.Φ.ΗΛΙ.), που λειτουργεί ως επέκταση της δραστηριότητας του Κέντρου Κοινότητας του Δήμου Χαλανδρίου, ιδρύθηκε μέσα στην πανδημία, με στόχο αφενός την υποστήριξη των ατόμων της τρίτης ηλικίας, και αφετέρου τον συντονισμό των υφιστάμενων δημοτικών δομών και υπηρεσιών που παρέχονται στους ηλικιωμένους σε πρωτοβάθμιο επίπεδο (ΚΑΠΗ, ΚΗΦΗ). Τα πρώτα απολογιστικά στοιχεία της νέας κοινωνικής δομής του Δήμου, που δραστηριοποιείται και βελτιώνεται ολοένα και περισσότερο, είναι ενθαρρυντικά. Κατά την πρώτη χρονιά λειτουργίας της, στη δομή εξυπηρετήθηκαν, είτε τηλεφωνικώς είτε δια ζώσης, 263 άτομα (144 γυναίκες, 119 άνδρες), ηλικίας από 60 έως 95 ετών. Οι υπηρεσίες που έλαβαν οι συμπολίτες μας ήταν: Συμβουλευτική υποστήριξη Συνδρομή στην υποβολή αιτήσεων για επιδόματα του Οργανισμού Προνοιακών Επιδομάτων Κοινωνικής Αλληλεγγύης (Ο.Π.Ε.Κ.Α.) Παραπομπή σε διάφορες υπηρεσίες, ανάλογα με το αίτημά τους Διενέργεια κοινωνικών ερευνών Στο πλαίσιο αυτό, πραγματοποιήθηκαν 145 ατομικές συνεδρίες συμβουλευτικής υποστήριξης, είτε τηλεφωνικώς είτε δια ζώσης από την ψυχολόγο της υπηρεσίας, σε 25 γυναίκες και 5 άνδρες. Το είδος των αιτημάτων αφορούσε: Διαχείριση του πένθους και της χρόνιας σωματικής ή/και ψυχικής πάθησης. Επιπτώσεις της πανδημίας Covid-19 στα μέλη της οικογένειας και στο άτομο (μοναξιά-απομόνωση). Ζητήματα διαχείρισης των σχέσεων του ζευγαριού ή της ευρύτερης οικογένειας (παιδιά-εγγόνια). Όσον αφορά στην πολιτική της επιδοματικής ενίσχυσης (ΟΠΕΚΑ), η Ο.Φ.ΗΛΙ. υποστήριξε εξυπηρετούμενους σε 499 περιπτώσεις. Ανάμεσα στις αιτήσεις που υποβλήθηκαν περιλαμβάνονται: Το Ελάχιστο Εγγυημένο Εισόδημα (πρώην ΚΕΑ), το Επίδομα Στέγασης (Επίδομα Ενοικίου), οι προνοιακές αναπηρικές παροχές του ΟΠΕΚΑ και φυσικά το Επίδομα Κοινωνικής Αλληλεγγύης Ανασφάλιστων Υπερηλίκων. Ακόμη, δόθηκε αρωγή και στη διενέργεια αιτήσεων για το «Κοινωνικό Τιμολόγιο Ρεύματος». Επιπλέον, η Ο.Φ.ΗΛΙ. υποδέχτηκε, παρείχε πληροφορίες και παρέπεμψε συμπολίτες σε άλλες υπηρεσίες σε 70 περιπτώσεις, ενώ διενέργησε 25 κοινωνικές έρευνες. Η διενέργεια κοινωνικών ερευνών έγινε προκειμένου να εκτιμηθούν οι συνθήκες διαβίωσής των εξυπηρετούμενων συμπολιτών μας. Οι επισκέψεις πραγματοποιήθηκαν από την κοινωνική λειτουργό της Ο.Φ.ΗΛΙ. και διενεργήθηκαν, στην πλειοψηφία των περιπτώσεων, προκειμένου να διεκπεραιωθούν αιτήματα συμπολιτών μας για τη λήψη του «Ελάχιστου Εγγυημένου Εισοδήματος (πρώην ΚΕΑ)». Η παροχή των παραπάνω υπηρεσιών από την Ο.Φ.ΗΛΙ. έγινε σε στενή συνεργασία με τα υπόλοιπα στελέχη του Κέντρου Κοινότητας του Δήμου, με την Κοινωνική Υπηρεσία, με το Τμήμα Προληπτικής Ιατρικής, καθώς και με την κοινωνική λειτουργό των ΚΑΠΗ. ΕΠΙΚΟΙΝΩΝΙΑΔ/νση: Ιλιάδος 23 (ΚΑΠΗ Κάτω Χαλανδρίου), 3ος όροφος Ημέρες λειτουργίας: Δευτέρα έως ΠαρασκευήΏρες λειτουργίας: 09:00-15:00τηλ.: 210-6778788 e-mail: a.karavela@halandri.gr  
