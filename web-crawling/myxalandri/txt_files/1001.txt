Title:
Χάρης Ρώμας: «Η πολιτική έχει συνέχεια»
Description:
Ανακοίνωση του αντιπεριφερειάρχη Πολιτισμού &amp;amp; Αθλητισμού και υποψήφιου δημάρχου Χαλανδρίου Χάρη Ρώμα, αναφορικά με τα μεγάλα έργα στην πόλη: Η ΠΟΛΙΤΙΚΗ ΕΧΕΙ ΣΥΝΕΧΕΙΑ Η αντίδραση των εγκάθετων της διοίκησης του Δήμου Χαλανδρίου σε σχέση με την ανάρτηση του Αντιπεριφερειάρχη Πολιτισμού και Αθλητισμού Χάρη Ρώμα, για το σχέδιο βιοκλιματικής ανάπλασης μέρους του κέντρου του Χαλανδρίου, είναι μικρόψυχη και κομπλεξική. Κι αυτό γιατί ο Χάρης Ρώμας εξέφραζε μόνο ικανοποίηση και χαρά για το πρόγραμμα που εγκρίθηκε και θα χρηματοδοτηθεί από το Ταμείο Ανάκαμψης. Γιατί ξύνισαν; Επειδή επεσήμανε την παράλειψη τους να αναφέρουν τον Αναπτυξιακό Οργανισμό της Περιφέρειας Αττικής που έκανε όλο τον σχεδιασμό, σχεδιασμός μάλιστα που θεωρήθηκε ως ένας από τους τρεις καλύτερους εξ’ όσον κατατέθηκαν; Ή μήπως γιατί ανέφερε πως αν εκλεγεί ο συνδυασμός του: “ΧΑΛΑΝΔΡΙ ΣΤΟ ΦΩΣ” στις αυτοδιοικητικές εκλογές του Οκτωβρίου, θα προσπαθήσει να υλοποιήσει τέλεια το πρόγραμμα προσθέτοντας λεπτομέρειες που έχει μελετήσει και εντάσσοντάς το σε ένα ευρύτερο σχέδιο αναδιαμόρφωσης του κέντρου που έχει οραματιστεί για το Χαλάνδρι; Θα προτιμούσαν να μηδενίσει το έργο επειδή ξεκίνησε από την παρούσα διοίκηση; Μα η πολιτική πρέπει να έχει συνέχεια. Και ό, τι θετικό παραλαμβάνει ο επόμενος από τον προηγούμενο πρέπει να το συνεχίζει και να το εξελίσσει. Παράλληλα, βέβαια, με την υλοποίηση των καινούργιων έργων που περιλαμβάνει το πρόγραμμα του. Από την άλλη, θεωρούμε ότι πρέπει με απόλυτη δικαιοσύνη να αποδίδονται “Τα του Καίσαρος τω Καίσαρι”. Πρέπει οι δημότες να μαθαίνουν όλους τους συντελεστές στους οποίους οφείλονται τα έργα και όχι να πέφτουν θύματα αυτής της προπαγάνδας του Δήμου που παρουσιάζει τα πάντα, όπως έχουμε ξαναπεί, σαν δικά της επιτεύγματα. Και γίνεται αυτή η προπαγάνδα, όπως επίσης έχουμε ξαναστηλιτεύσει, μέσω αγορασμένων ή ενοικιασμένων Free Press αλλά και μέσω στρατευμένων σελίδων στο Facebook που δεν μπορούμε να μπούμε να σχολιάσουμε γιατί μας το απαγορεύουν οι διαχειριστές. Ας μάθουν, λοιπόν, οι δημότες την αλήθεια για μερικά μόνο από τα μεγάλα έργα: 1. Το καινούργιο Δημαρχείο. Για το καινούργιο Δημαρχείο η διοίκηση του Δήμου προσπαθούσε λυσσαλέα να κρατήσει στην σκιά ότι η σχεδόν ολοκληρωτική χρηματοδότηση που γίνεται από την Περιφέρεια Αττικής. Την Περιφέρεια αναγκάστηκε να την βγάλει στο προσκήνιο ο Δήμος όταν υπήρξε πρόβλημα χρηματοδοτικής ροής. Τότε μόνο “έπεσε ο φερεντζές” όταν διατύπωσαν ανυπόστατες κατηγορίες, ότι δήθεν το έργο παρακωλύει ο Αντιπεριφερειάρχης Πολιτισμού και Αθλητισμού για να μην τελειώσει δήθεν προ των εκλογών και αρπάξει τα εύσημα ο νυν Δήμαρχος. Ο Χάρης Ρώμας είχε απαντήσει τότε ότι η Περιφέρεια εξυπηρετεί παράλληλα μεγάλα έργα σε 66 Δήμους. Και ότι επειδή δεν υπάρχει λεφτόδεντρο κάποια στιγμή τα ταμεία αδειάζουν και πρέπει να ξαναγεμίσουν για να αρχίσουν ξανά οι εργασίες. Όπερ και εγένετο. Το έργο συνεχίζεται.Όσο για τα εύσημα, τα πρώτα θα πρέπει να αποδοθούν στον παλαιότερο Δήμαρχο Νίκο Πέρκιζα που, όπως γενναία αναγνωρίζει ο επόμενος Δήμαρχος Κώστας Παττακός, είχε την ιδέα να γίνει σε εκείνο το σημείο το Δημαρχείο. Και μετά, βεβαίως, εύσημα πρέπει να αποδοθούν στον Κώστα Παττακό αφού επί Δημαρχίας του αγοράστηκε το οικόπεδο από την Εθνική Τράπεζα πριν ακριβώς το βάλει σε πλειστηριασμό. Και λίγο αργότερα αγοράστηκαν και απαλλοτριώθηκαν τα γωνιακά μαγαζιά επί της Βασιλέως Γεωργίου για να συμπληρωθεί το οικόπεδο που οικοδομείται σήμερα. Άλλωστε, τα αρχιτεκτονικά σχέδια του Δημαρχείου ανήκουν στους βραβευμένους αρχιτέκτονες Γεράσιμο Ζακυνθινό, Θεώνη Ξάνθη και Θοδωρή Ανδρουλάκη που μέσω της εταιρείας τους ΧΖα κέρδισαν τον διαγωνισμό επί Δημαρχίας Παττακού.Εύσημα, μικρά ή μεγάλα, ανήκουν επίσης σε όλους όσους διοίκησαν μέχρι σήμερα αφού όλοι έβαλαν το δικό τους λιθαράκι. Και φυσικά το μείζον δεν είναι ποιος θα κόψει, τελικά, την κορδέλα. Το μείζον είναι ότι με την συνεργεία όλων και την ολοκληρωτική χρηματοδότηση από την περιφερειακή διοίκηση Πατούλη, στην οποία συμμετέχει ο Χάρης Ρώμας, θα παραδοθεί στους κατοίκους του Χαλανδρίου ένα νέο, όμορφο, υπερσύγχρονο Δημαρχείο. 2. Το Αδριάνειο Υδραγωγείο. Το Αδριάνειο Υδραγωγείο είναι πράγματι ιστορικό και υπέροχο. Το σχέδιο ανάπλασης και αξιοποίησης ξεκίνησε από τον Δήμο Χαλανδρίου που κέρδισε ένα Ευρωπαϊκό πρόγραμμα καινοτομίας για να αγκαλιαστεί στην πορεία από την Περιφέρεια Αττικής που μεταμορφώνει ένα μικρό έργο σε τεράστιο.Συγκεκριμένα ο Αναπτυξιακός οργανισμός της Περιφέρειας Αττικής σχεδίασε ένα ολιστικό πρόγραμμα που ενσωματώνει και τους οχτώ Δήμους από τους οποίους διέρχεται το Υδραγωγείο. Το έργο χρηματοδοτείται πλέον εξ’ ολοκλήρου από την Περιφέρεια Αττικής και θα εκτελεστεί επί θητείας του επόμενου Δημάρχου. 3. Το κτήριο Νόμπελ. Το κτήριο Νόμπελ (Nobel) είναι άλλο ένα έργο εν εξελίξει το οποίο η διοίκηση του Δήμου κόπτεται να παρουσιάζει ως δικό της επίτευγμα.Αλλά τι είδους επίτευγμα είναι ένα άδειο κουφάρι που προεκλογικά καλλωπίσθηκε εξωτερικά για να κρύψει το “μέσα τίποτα”;O πρώτος κάτοχος, ο καθηγητής Μεσαιωνικού Δικαίου Γιώργος Μάρκος (κάτοχος της Ελληνικής συλλογής Nobel), δεν κατάφερε ποτέ να κάνει το όραμα του πραγματικότητα. Να κατασκευάσει, δηλαδή, ένα μουσείο που θα φιλοξενούσε την συλλογή του.Ημιπερατωμένο το πούλησε στον Δήμο Χαλανδρίου πριν χρόνια. Και ημιπερατωμένο έλιωνε μέχρι τώρα που έγινε αυτή η υποτυπώδης μεταμφίεση.Το υπέροχο αυτό κτίριο με γνωρίσματα “Iαπωνικού μεταβολισμού” στην παράδοση του Κένζο Τάνγκε μπορεί και πρέπει να γίνει τοπόσημο πολιτισμού στο Χαλάνδρι.Η παράταξη “ΧΑΛΑΝΔΡΙ ΣΤΟ ΦΩΣ” έχει ολοκληρωμένο πλάνο αξιοποίησης που περιλαμβάνει διαμόρφωση Δημοτικής Πινακοθήκης, Αίθουσας Θεάτρου, Αίθουσας Διδασκαλίας Χορού και Ψηφιακό Μουσείο της Ιστορίας του Χαλανδρίου. Πώς θα γίνουν όλα αυτά;Μα με τα 5,5 εκατομμύρια ευρώ που ενέκρινε η Περιφέρεια Αττικής κατόπιν και επιμονής του Αντιπεριφερειάρχη Πολιτισμού και Αθλητισμού, βέβαια.Το έργο θα εκτελεστεί επί Δημαρχίας του επόμενου Δημάρχου όποιος κι αν είναι αυτός. Ας το χωνέψουν μερικοί-μερικοί ότι η πολιτική έχει και πρέπει να έχει συνέχεια! ΥΓ: Έγινε γνωστό ότι μετά την ανακοίνωση του Αντιπεριφερειάρχη Πολιτισμού και Αθλητισμού για την εκδήλωση με παλιά τραγούδια που προσφέρει η Περιφέρεια Αττικής σε ΚΑΠΗ δήμων (όπως και σε αυτά του δήμου Χαλανδρίου) εσπευσμένα πέρασε από το δημοτικό συμβούλιο διοργάνωση εκδήλωσης με παλιά τραγούδια για τα ΚΑΠΗ!Ούτε καν μας περνάει από το μυαλό ότι γίνεται για προεκλογικούς λόγους και ούτε μας περνάει από το μυαλό ότι μιμείστε τον Χάρη Ρώμα!  
