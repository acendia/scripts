Title:
Έκτακτη συνεδρίαση ΣΟΠΠ Bόρειας Αθήνας για τα επικίνδυνα καιρικά φαινόμενα
Description:
Συνεδρίασε εκτάκτως το βράδυ της Παρασκευής 28/09/2018, το Συντονιστικό Όργανο Πολιτικής Προστασίας (ΣΟΠΠ) της Περιφερειακής Ενότητας Βόρειου Τομέα Αθηνών υπό την προεδρία του αντιπεριφερειάρχη, Γιώργου Καραμέρου. Αντικείμενο της συνεδρίασης ήταν ο συντονισμός των εμπλεκόμενων φορέων σε δράσεις ετοιμότητας σε τοπικό επίπεδο καθώς και η δρομολόγηση τυχόν επιπλέον μέτρων, λόγω της πρόβλεψης της Εθνικής Μετεωρολογικής Υπηρεσίας για εκδήλωση επικίνδυνων καιρικών φαινομένων στην Αττική, μέχρι και την Κυριακή 30/09/2018, με κύρια χαρακτηριστικά τις έντονες βροχές και καταιγίδες και τους ισχυρούς έως θυελλώδεις ανέμους. Σύμφωνα με το σχέδιο δράσεων Πολιτικής Προστασίας για την αντιμετώπιση κινδύνων από την εκδήλωση των φαινομένων όλοι οι εμπλεκόμενοι φορείς τίθενται σε κατάσταση ετοιμότητας βάσει του σχεδιασμού τους, προκειμένου να αντιμετωπιστούν προβλήματα που πιθανώς ανακύψουν. Η Περιφέρεια Αττικής έχει ήδη θέσει σε πλήρη επιφυλακή τις τεχνικές της υπηρεσίες, κεντρικές και περιφερειακές. Στη συνεδρίαση συμμετείχαν, οι δήμαρχοι Βριλησσίων, Μεταμόρφωσης και Παπάγου-Χολαργού, οι αρμόδιοι αντιδήμαρχοι Ηρακλείου και Φιλοθέης-Ψυχικού, οι διοικητές των Πυροσβεστικών σταθμών της περιοχής, περιφερειακοί σύμβουλοι και ο πρόεδρος του ΣΠΑΠ. Συμμετείχαν, επίσης, εκπρόσωποι της ΕΛ.ΑΣ, της Τροχαίας Αττικής, του ΔΕΔΔΗΕ, εθελοντικών οργανώσεων, καθώς και υπηρεσιακοί παράγοντες της Αποκεντρωμένης Διοίκησης, της Περιφέρειας Αττικής και των Δήμων Αγίας Παρασκευής, Αμαρουσίου, Βριλησσίων, Κηφισιάς, Λυκόβρυσης-Πεύκης, Μεταμόρφωσης, Νέας Ιωνίας, Παπάγου-Χολαργού, Πεντέλης και Χαλανδρίου. &amp;nbsp;
