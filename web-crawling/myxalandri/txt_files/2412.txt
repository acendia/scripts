Title:
“Χαλάνδρι Ορίζοντας 2023”: Οργανισμός Εσωτερικής Υπηρεσίας για ΟΛΟΥΣ
Description:
Ανακοίνωση της δημοτικής παράταξης “Χαλάνδρι Ορίζοντας 2023” με επικεφαλής τον κ. Μάνο Κρανίδη, αναφορικά με τον Οργανισμό Εσωτερικής Υπηρεσίας (ΟΕΥ) του Δήμου Χαλανδρίου:  Στις αρχές Νοεμβρίου 2020 λάβαμε ως παράταξη τον προτεινόμενο νέο  Οργανισμό Εσωτερικής Υπηρεσίας (ΟΕΥ) του Δήμου Χαλανδρίου και αφού  τον επεξεργαστήκαμε ενδελεχώς, αποστείλαμε τις επισημάνσεις μας. Διατυπώσαμε τη θέση-ως νέα δημοτική παράταξη πως κάθε φορά, πριν την οριστική κατάθεση προς έγκριση από το Δημοτικό  Συμβούλιο, θα πρέπει να προηγείται δημιουργία διαπαραταξιακής  επιτροπής επεξεργασίας του προτεινόμενου Οργανισμού, με κατεύθυνση την (κατά το δυνατόν) ευρύτερη συναίνεση εκ μέρους των  συμμετεχόντων. Τέτοια διαδικασία δεν έγινε, αφού η προεργασία  ολοκληρώθηκε σε τηλεδιάσκεψη των επικεφαλής των δημοτικών  παρατάξεων.  Εν πάσει περιπτώσει, αφού λάβαμε σχετικές διευκρινήσεις για επιμέρους  ζητήματα, είμασταν παραταξιακά έτοιμοι να υπερψηφίσουμε τον ΟΕΥ στο  (τότε) επερχόμενο δημοτικό συμβούλιο. Την ημέρα του δημοτικού  συμβουλίου της 3ης Φεβρουαρίου 2021, περιήλθε σε γνώση μας κείμενο  των μηχανικών ΠΕ, όπου διατυπώνονταν ένα σύνολο παρατηρήσεων και  αιτημάτων σε σχέση με τον νέο ΟΕΥ, σε πλαίσιο σαφές και αναλυτικό.  Κάπου εκεί αντιληφθήκαμε ότι η διαβούλευση, που τη θεωρούμε de facto αδιαπραγμάτευτο στοιχείο νομιμοποίησης του Οργανισμού, δεν είχε γίνει με το σύνολο του ανθρώπινου δυναμικού του Δήμου, με ό,τι αυτό  συνεπάγεται ως συνειρμό.  Και πράγματι, κατά τη διάρκεια του δημοτικού συμβουλίου οι μάσκες  κατέπεσαν. Οι δύο εκπρόσωποι των μηχανικών ΠΕ παρουσίασαν, νηφάλια  και ήπια, τις θέσεις τους. Κάπου εκεί ο δήμαρχος κ. Ρούσσος έχασε την  ψυχραιμία του και ξιφούλκησε επί μακρώ, ανακαλύπτοντας σκοπιμότητες  πίσω από την στάση των υπαλλήλων. Ο Σάντζο Πάντσα κυνηγούσε  ανεμόμυλους, ο δήμαρχος Χαλανδρίου απλά στοχοποίησε δημόσια υπαλλήλους του Δήμου, με ατυχείς εκφράσεις του τύπου «για 3  μηχανικούς δεν περνά ο Οργανισμός», ολοκληρώνοντας την παρουσία του  στο ΔΣ σε φάση «τρικυμίας εν κρανιώ», αφού αρχικά δήλωσε ότι θα  αποσύρει τον ΟΕΥ και τελικά αποφασίζοντας να το θέσει σε ψηφοφορία, γνωρίζοντας από πριν ότι θα καταψηφιστεί.  Τον καλέσαμε να το σκεφτεί ξανά, να διαβουλευτεί σε σχέση με τις  παραμετρικές αλλαγές που ζητούνται και να τον επαναφέρει προς ψήφιση.  Ήταν όμως αργά. Ο κ. Ρούσσος δεν κατάφερε να τιθασεύσει τον  προσωπικό και πολιτικό του εγωισμό, πράγμα λυπηρό, αφού -πρώτα από  όλα- αδικεί την εργασία των συνεργατών του και αυτό φανερώνει ακριβώς  την αντίληψη διοίκησης του Δήμου. Με αίσθημα απόλυτης ευθύνης απέναντι στο σύνολο του ανθρώπινου  δυναμικού του Δήμου μας, πραγματοποιήσαμε το προηγούμενο διάστημα  διαδοχικές συναντήσεις:  με αντιπροσωπεία της Φιλαρμονικής, σε συνέχεια της επιστολής που  είχαν απευθύνει στα μέλη του δημοτικού συμβουλίου  με το προεδρείο του νεοσύστατου συλλόγου Μηχανικών ΠΕ-ΤΕ ώστε να  έχουμε επαρκή ενημέρωση σε σχέση με τα αιτήματά τους  μεμονωμένα με εργαζόμενους του Δήμου   ώστε να υπάρξει η -κατά το δυνατό- πληρέστερη εικόνα για τις σκέψεις  των ενδιαφερόμενων σε σχέση με τον (πολυθρύλητο και ακριβοθώρητο  πλέον) Οργανισμό. Αντιληφθήκαμε την αγωνία τους και κατανοήσαμε στον  μέγιστο βαθμό το άγχος τους, σε σχέση με τα τεκταινόμενα, απευθυνθήκαμε προς όλους με ειλικρίνεια, εντιμότητα, άνευ  προκατάληψης, χωρίς διάθεση εξωραϊσμού.  Πρέπει να λέμε τα πράγματα με το όνομά τους. Το Προσωπικό του Δήμου  Χαλανδρίου λειτουργεί κατά βάση χωρίς κίνητρο και στερείται του κοινού  οράματος. Ο Δήμος αποδυναμώνεται σε στελεχειακό δυναμικό, ο δήμαρχος  και η ομάδα του σφυρίζουν αδιάφορα, παρουσιάζοντας δημόσια μία εικόνα  ειδυλλιακή, που ωστόσο απέχει παρασάγγας από την πραγματικότητα. Τα  σχεδόν 40 αιτήματα αξιόλογων υπαλλήλων προς αποχώρηση μέσω του  συστήματος κινητικότητας του Ελληνικού Δημοσίου αποδεικνύουν τις  παραπάνω αιτιάσεις ενώ στον νέο κύκλο κινητικότητας προβλέπεται ο  αριθμός αυτός να αυξηθεί εκ νέου.  Για εμάς, το ανθρώπινο δυναμικό του Δήμου είναι εξαιρετικά σημαντικό που με την σωστή καθοδήγηση μπορεί να εκτινάξει την πόλη μας, σε ένα  επίπεδο που δεν είναι σε θέση να αντιληφθεί η διοίκηση Ρούσσου. Το  «διαίρει &amp;amp; βασίλευε» που ισχύει σήμερα, διαμορφώνοντας υπαλλήλους  πολλών ταχυτήτων, διαβρώνει κάθε προοπτική θετικής δίκαιης εξέλιξης και  αξιοποίησης του ανθρώπινου δυναμικού. Οι διαδικασίες που αφορούν  ειδικά στην κάλυψη θέσεων ευθύνης θα πρέπει να μην αφήνουν κανένα  περιθώριο αμφισβήτησης. Οι σύγχρονες δομές οργάνωσης και διοίκησης, έστω και στο στενά προκαθορισμένο πλαίσιο των ΟΤΑ, απαιτούν αντιλήψεις  ευρείας οπτικής, κουλτούρα ειλικρινούς συνεργασίας και καθόλου  προκατάληψη.  Κύριε Ρούσσο, αναλαμβάνουμε την πολιτική πρωτοβουλία και σας καλούμε  να φέρετε προς ψήφιση στο δημοτικό συμβούλιο τον ΟΕΥ, αφού πρώτα ολοκληρώσετε τις εκκρεμείς διαβουλεύσεις με όλους. Η  παρελκυστική σας πολιτική είναι σε βάρος των δημοτικών υπαλλήλων. Όχι  άλλες έριδες και διαιρέσεις, όχι ανώφελες παραπομπές του θέματος στις (μετ)εκλογικές καλένδες του 2024.  Αντιληφθείτε, έστω και αργά, ότι οι αιρετοί έρχονται και παρέρχονται, το  ανθρώπινο δυναμικό του Δήμου δικαιούται διαχρονικά, ειλικρίνεια  προθέσεων και έντιμη αντιμετώπιση χωρίς κομματικές παρωπίδες.  Η σύγχρονη διακυβέρνηση ενός Δήμου αυτό πρωτίστως απαιτεί. Η δημοτική ομάδα “Χαλάνδρι Ορίζοντας 2023”  
