Title:
&quot;No Smoking Story&quot; - Πανελλήνιος Μαθητικός Διαγωνισμός Ταινιών Μικρού Μήκους
Description:
Πανελλήνιος Μαθητικός Διαγωνισμός Ταινιών Μικρού Μήκους από την Ελληνική Καρδιολογική Εταιρεία &quot;No Smoking Story&quot; H Ελληνική Καρδιολογική Εταιρεία, πρωτεργάτης κοινωνικών δράσεων και πρωτοβουλιών πρόληψης υγείας, στοχεύοντας στην ενημέρωση και ευαισθητοποίηση των μαθητών και του ευρύτερου κοινού για το τεράστιο πρόβλημα του καπνίσματος, του παθητικού καπνίσματος και της εφαρμογής του αντικαπνιστικού νόμου, οργανώνει Πανελλήνιο Μαθητικό Διαγωνισμό Ταινιών Μικρού Μήκους με τίτλο &quot;No Smoking Story&quot;. Το θεματικό πεδίο του διαγωνισμού αφορά το κάπνισμα και τις βλαπτικές συνέπειές του για τους ενεργούς και παθητικούς καπνιστές (ιδιαίτερα στις μικρές ηλικίες) και προσβλέπει στην ανάδειξη εκ μέρους των μαθητών της ιδιαίτερης αξίας που έχει η ζωή χωρίς κάπνισμα, απαλλαγμένη από κάθε είδους εξαρτήσεις. Ο διαγωνισμός γίνεται με την έγκριση του Υπουργείου Παιδείας και την υποστήριξη της Ελληνικής Ακαδημίας Κινηματογράφου. Απευθύνεται σε μαθητές Γυμνασίων και Λυκείων (όλων των τάξεων) δημόσιων και ιδιωτικών σχολείων, με κύριο στόχο να ευαισθητοποιηθούν αλλά και να ευαισθητοποιήσουν για ένα κρίσιμο θέμα δημόσιας υγείας που αφορά όλες τις ηλικίες. Στον διαγωνισμό μπορούν να λάβουν μέρος ένα μεμονωμένο τμήμα μιας σχολικής μονάδας, μια ομάδα μαθητών από περισσότερα τμήματα ή και τάξεις μιας σχολικής μονάδας. Απαραίτητη προϋπόθεση είναι να έχει αναλάβει την παιδαγωγική καθοδήγηση της μαθητικής ομάδας ένας ή περισσότεροι εκπαιδευτικοί της σχολικής μονάδας. O διαγωνισμός έχει ήδη ξεκινήσει και θα διαρκέσει έως και τις 10 Μαΐου 2018 που είναι και η καταληκτική ημερομηνία. Τα σχολεία που θα θελήσουν να λάβουν μέρος, θα πρέπει αρχικά να εκδηλώσουν ενδιαφέρον συμμετοχής με ένα απλό e-mail στο lignos@hcs.gr μέχρι τις 05/03/2018 έτσι ώστε να τους σταλεί πληροφοριακό υλικό με τις προδιαγραφές και τους όρους του διαγωνισμού. Η αξιολόγηση των έργων θα γίνει από μεικτή επιτροπή αποτελούμενη από το Υπουργείο Παιδείας, την Ελληνική Ακαδημία Κινηματογράφου και την ΕΚΕ. Η βράβευση και η προβολή των διακριθέντων ταινιών θα γίνει σε κεντρικό χώρο της Αθήνας με τη συμμετοχή μαθητών, εκπαιδευτικών και γονέων και σε ημερομηνία κοντά στον εορτασμό της Παγκόσμιας Ημέρας κατά του Καπνίσματος (31 Μαΐου 2018) που θα ανακοινωθεί έγκαιρα. Θα γίνει βράβευση των 4 καλύτερων ταινιών (δύο βραβεία για μαθητές Γυμνασίου και δύο για μαθητές Λυκείου) με χρηματικό έπαθλο για τη συμμετοχή τους. Το κόστος της βράβευσης των τεσσάρων επιλεγμένων ταινιών μικρού μήκους και γενικότερα της εκδήλωσης βράβευσης θα βαρύνει την Ελληνική Καρδιολογική Εταιρεία. &amp;nbsp;
