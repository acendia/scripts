Title:
Οι δράσεις του Συλλόγου Πεζοπόρων Χαλανδρίου τον Μάιο
Description:
Πλούσιες είναι οι δράσεις του Φυσιολατρικού Πεζοπορικού Συλλόγου Χαλανδρίου «Ο ΕΥΡΙΠΙΔΗΣ» για τον μήνα Μάιο 2023: Κυριακή 30 Απριλίου - Δευτέρα 1η Μαΐου: Διήμερο στα Ιωάννινα και Rafting στον Άραχθο ποταμό Ο Σύλλογος Πεζοπόρων Χαλανδρίου θα υποδεχθεί την Πρωτομαγιά με μια διήμερη εκδρομή στην πανέμορφη πρωτεύουσα της Ηπείρου, τα Ιωάννινα, και rafting στον ποταμό Άραχθο στα Τζουμέρκα. Συγκεκριμένα το πρόγραμμα έχει ως εξής: 1η ημέρα: Ιωάννινα Την Κυριακή 30 Απριλίου θα περπατήσουμε στην «πόλη των θρύλων», τα Ιωάννινα, και θα γνωρίσουμε τα μοναδικά αξιοθέατά της, τα οποία προσφέρουν την αίσθηση μιας άλλης εποχής, γεμάτης μυστικά και θρύλους. Θα περιηγηθούμε στα εντυπωσιακά κτήριά της, όπως η Οικία Χουσείν Ματέι, το Οθωμανικό Τέμενος του Βελή Πασά και ολόκληρο το ιστορικό κέντρο των Ιωαννίνων, το οποίο απεικονίζει την πολυπολιτισμική επικράτεια που είχε η πόλη, τη συνύπαρξη του χριστιανικού, ισλαμικού και του εβραϊκού στοιχείου που έχει αφήσει έντονες μνήμες και καταγραφές. Θα θαυμάσουμε την υδάτινη «κυρά», τη λίμνη Παμβώτιδα, με τα ακύμαντα νερά και το μικρό νησάκι της, το οποίο αποτελεί ένα φυσικό μνημείο, που γύρω του ζει και αναπνέει ολόκληρη η πόλη. Θα επισκεφτούμε το επιβλητικό Κάστρο των Ιωαννίνων, το οποίο, σύμφωνα με ιστορικές μαρτυρίες, χτίστηκε επί Αυτοκράτορα Ιουστινιανού του Α&#039;, το 528 μ.Χ., και στο μεγαλύτερο μέρος του είναι έργο της εποχής της Οθωμανικής Αυτοκρατορίας, με ενσωματωμένα παλαιότερα βυζαντινά στοιχεία. Θα διαμείνουμε σε ένα από τα καλύτερα ξενοδοχεία της περιοχής, στο 5άστερο EPIRUS Palace. 2η ημέρα: Rafting στον ποταμό Άραχθο στα Τζουμέρκα Μετά το πρωινό μας θα αναχωρήσουμε για τα όμορφα Τζουμέρκα. Η ομάδα του rafting θα διασχίσει τον θρυλικό ποταμό Άραχθο, ο οποίος θεωρείται ως ένας από τους πλέον συναρπαστικούς και ιδανικούς ποταμούς για αθλητικές δραστηριότητες. Η άγρια ομορφιά του τοπίου θα συναρπάσει όλους τους συμμετέχοντες. Το rafting θα γίνει με την καθοδήγηση των έμπειρων και πιστοποιημένων συνεργατών της ομάδας της Alpine Zone, οι οποίοι θα μας διαθέσουν και τον κατάλληλο εξοπλισμό. Λεπτομέρειες rafting:Διαδρομή: Γέφυρα Αμπελοχωρίου (Πολιτσά) - Γέφυρα ΠλάκαςΔιάρκεια: 2 ώρεςΒαθμός δυσκολίας: III w.w.Ενδείκνυται για αρχάριους. Όσοι συμμετέχοντες δεν επιθυμούν να κάνουν rafting, θα έχουν τη δυνατότητα να περιηγηθούν στις ομορφιές της περιοχής, όπως είναι το θρυλικό γεφύρι της Πλάκας, που είναι το μεγαλύτερο μονότοξο γεφύρι των Βαλκανίων, να περπατήσουν σε μια διαδρομή διάρκειας 1 χλμ. έως τη Μονή Μουχουστίου, η οποία βρίσκεται μέσα σε ένα φυσικό σκηνικό απαράμιλλης ομορφιάς στη δασώδη βουνοπλαγιά ή να πιούν καφέ. Η μετάβαση θα γίνει με πούλμαν.Ώρα και σημείο αναχώρησης: Κυριακή 30/4/2023 στις 7:00 π.μ. στον Σταθμό Μετρό Χαλανδρίου.   Κυριακή 7 Μαΐου: Συμμετοχή της Αγωνιστικής Ομάδας στο «Μονοπάτι της Εκεχειρίας» στην Ολυμπία Για ακόμη μια χρονιά η Αγωνιστική Ομάδα των Πεζοπόρων Χαλανδρίου θα συμμετέχει στη διοργάνωση «Δρόμος Εκεχειρίας 2023», που θα διεξαχθεί στην ιερή γη της Ήλιδας και της Ολυμπίας, στο «Μονοπάτι της Εκεχειρίας». Πρόκειται για μια διαδρομή 50 χλμ. η οποία φέρνει στο προσκήνιο τα ιδανικά του σεβασμού στον άνθρωπο και το ιερό δικαίωμα στην ειρήνη. Στον τόπο όπου γεννήθηκαν οι Ολυμπιακοί Αγώνες και κάθε τέσσερα χρόνια οι αρχαίοι Έλληνες ενώνονταν για να τιμήσουν τους θεούς τους, η Συμπολιτεία Ολυμπίας διοργάνωνε τον «Δρόμο της Εκεχειρίας». Τον δρόμο που οδηγεί από την Αρχαία Ήλιδα (διοργανώτρια των αρχαίων Ολυμπιακών αγώνων) στην Αρχαία Ολυμπία (τόπο τέλεσης των αγώνων). Τον δρόμο που οδηγεί από την Εκεχειρία στην Ειρήνη. Κάθε δρομέας γίνεται αγγελιαφόρος αυτού του σημαντικού μηνύματος για την Ειρήνη!Οι σύγχρονοι κάτοικοι, απόγονοι των αρχαίων Ηλείων, υποδέχονται τους δρομείς, «Κήρυκες της Εκεχειρίας», αλλά και τους περιπατητές με δροσερό νερό και με παραδοσιακά προϊόντα. Η μετάβαση στο σημείο συνάντησης θα γίνει με ιδιωτικά αυτοκίνητα.   Κυριακή 14 Μαΐου: 6η Διάσχιση Ρεματιάς Χαλανδρίου - Πεντέλης Οι Πεζοπόροι Χαλανδρίου θα συμμετέχουν και φέτος στην 6η Διάσχιση Ρεματιάς, που διοργανώνει η Φυσιολατρική Κίνηση Βριλησσός μαζί με τον Δήμο Βριλησσίων. Πρόκειται για τη διαδρομή που συνδέει τη σπηλιά Νταβέλη με τα Βριλήσσια. Η διαδρομή αυτή είναι ιδιαίτερα σημαντική γιατί είναι ο δρόμος λιθαγωγίας - ο αρχαιότερος δρόμος στην Ευρώπη. Η πεζοπορία θα ξεκινήσει, όπως κάθε χρόνο, από τη σπηλιά Νταβέλη, και οι συμμετέχοντες θα κατηφορίσουν από τον «Δρόμο Λιθαγωγίας» προς τη Νέα Πεντέλη, όπου θα εισέλθουν στη Ρεματιά και θα περπατήσουν για λίγο στην παραρεμάτιο Μελισσίων. Θα διασχίσουν στο γεφυράκι της οδού Ασκληπιού που κατασκευάστηκε το 1870 και την πεντάτοξη μαρμάρινη γέφυρα της Δούκισσας της Πλακεντίας (στα όρια Μελισσίων - Βριλησσίων) της ιδίας χρονολογίας. Στο σημείο εκείνο θα κατέβουν και πάλι στη Ρεματιά μέχρι τα Βριλήσσια. Το τέλος της διαδρομής είναι στην παραρεμάτιο Βριλησσίων. Όλη η διαδρομή από τη σπηλιά Νταβέλη και μέχρι τα Βριλήσσια θα διαρκέσει περίπου 3,5 ώρες μαζί με τις στάσεις. Το μήκος της διαδρομής είναι περίπου 8,5 χλμ. και θα ξεκινήσει από υψόμετρο 720 μέτρα όπου θα φτάσει στα 250 μέτρα στα Βριλήσσια.   Κυριακή 14 Μαΐου: Rappel και πεζοπορία στο Φαράγγι Τσαγκαράκι στην Εύβοια Ένα μοναδικό και διαφορετικό Canyoning διοργανώνουν οι Πεζοπόροι Χαλανδρίου στο φαράγγι Τσαγκαράκι στην Εύβοια, το οποίο είναι γνωστό για τη μοναδική του ομορφιά και την πλούσια βλάστησή του. Είναι μια περιπέτεια που συνδυάζει την επαφή με τη φύση με ποικίλες μορφές άθλησης και άφθονη δόση αδρεναλίνης αλλά ταυτόχρονα με υψηλό βαθμό ασφάλειας. Το Rappel είναι καταρρίχηση με αναρριχητικό εξοπλισμό. Η δράση θα γίνει με την καθοδήγηση των έμπειρων και πιστοποιημένων συνεργατών της ομάδας της Extreme Tours, οι οποίοι θα μας διαθέσουν και τον κατάλληλο εξοπλισμό. Λεπτομέρειες rappel:Αριθμός καταβάσεων rappel: 9Μέγιστη κατάβαση: 24 μέτραΜήκος  1 χλμ.Χρόνος πρόσβασης έως την είσοδο: 1 ώραΧρόνος διάσχισης: 5 - 5½ ώρεςΣυνολικός χρόνος: 6½ - 7 ώρες Η μετάβαση στο σημείο συνάντησης θα γίνει με ιδιωτικά αυτοκίνητα.    Κυριακή 28 Μαΐου: Τακτική Εκλογοαπολογιστική Συνέλευση του Συλλόγου Το Διοικητικό Συμβούλιο θα πραγματοποιήσει την ετήσια Τακτική Εκλογοαπολογιστική Συνέλευση του Συλλόγου, την Κυριακή 28 Μαΐου 2023, στα κεντρικά γραφεία του συλλόγου, επί της οδού Καρελλά 22 στο Χαλάνδρι. Θα γίνει ο απολογισμός της οικονομικής χρήσης, συνοπτική παρουσίαση του εν γένει έργου και των δράσεων του Διοικητικού Συμβουλίου και η εκλογική διαδικασία. Δικαίωμα συμμετοχής και ψήφου έχουν τα ταμιακά ενήμερα μέλη, τα οποία θα πρέπει να έχουν τακτοποιήσει τις οικονομικές τους υποχρεώσεις πριν την έναρξη της συνέλευσης. Περισσότερες πληροφορίες και δηλώσεις συμμετοχής: στο e-mail: pezoporoihalandriou@gmail.com στα τηλ.: 693-2222862, 697-3442376 στα γραφεία του συλλόγου: Καρελλά 22, Χαλάνδρι (Συνοικισμός), κάθε Τετάρτη 18:30-20:30 στο facebook: Πεζοπόροι Χαλανδρίου, Ομάδα Πεζοπόροι Χαλανδρίου στο instagram: @pezoporoihalandriou στο site του συλλόγου: pezoporoihalandriou.gr Ο Σύλλογος Πεζοπόρων Χαλανδρίου ευχαριστεί τα τοπικά μέσα ενημέρωσης για την υποστήριξή τους και την προβολή των δράσεων του συλλόγου.  
