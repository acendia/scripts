Title:
Ξεκίνησαν τα έργα ανάπλασης για την ανάδειξη του Αδριάνειου Υδραγωγείου στο Χαλάνδρι
Description:
Τα έργα ανάπλασης για την ανάδειξη του ρωμαϊκού Αδριάνειου Υδραγωγείου του προγράμματος Cultural H.ID.RA.N.T. ξεκίνησαν σταδιακά, στα μέσα Μαΐου, και πλέον είναι σε πλήρη εξέλιξη σε δύο από τις τέσσερις γειτονιές που θα γίνουν οι παρεμβάσεις. Η συνολική έκταση των αναπλάσεων στις τέσσερις περιοχές του Χαλανδρίου φτάνει τα 21.400 τ.μ., ενώ θα φυτευτούν 14.800 θάμνοι και 180 δέντρα διαφόρων ποικιλιών, αυξάνοντας σημαντικά το πράσινο της πόλης. Το συνολικό κόστος του έργου ανέρχεται σε 5,09 εκατ. ευρώ και συγχρηματοδοτείται από το Ευρωπαϊκό Ταμείο Περιφερειακής Ανάπτυξης (ERDF), μέσω της πρωτοβουλίας Αστικές Καινοτόμες Δράσεις - U.I.A.), το Δήμο Χαλανδρίου και το Πράσινο Ταμείο. Η αρχή έγινε από την οδό Ελ Αλαμέιν, στην περιοχή του Συνοικισμού στο Χαλάνδρι, όπου και βρίσκεται μία από τις ελάχιστες δεξαμενές καθίζησης του αρχαίου αυτού τεχνικού έργου αλλά και σειρά φρεατίων (πηγαδιών) του. Η ανάπλαση σε αυτό το σημείο αφορά την ανάδειξη των εμφανών στοιχείων του Αδριάνειου Υδραγωγείου (δεξαμενή και φρεάτια) ως ιστορικών μνημείων, την ανάδειξη της αφανούς - υπόγειας διαδρομής του Αδριάνειου με καινοτόμα έργα φωτισμού, τη διαμόρφωση του περιβάλλοντος χώρου και επιπλέον την κατασκευή αντλιοστασίου για την αξιοποίηση του υδάτινου αυτού πόρου και τη διαμόρφωση πράσινων κοινόχρηστων χώρων. Το δεύτερο μέτωπο των έργων, που ξεκίνησαν πριν από δύο εβδομάδες, αφορά τη διαμόρφωση της οδού Γυφτοπούλου και την περαιτέρω διάνοιξη της παραρεμάτιας ζώνης. Οι παρεμβάσεις αυτές, μαζί με την ανάπλαση στην περιοχή της Ελ Αλαμέιν και τα έργα ανάδειξης της παραρεμάτιας ζώνης, που έχουν προηγηθεί, δημιουργούν μία ενιαία περιπατητική διαδρομή, ελεύθερη από αυτοκίνητα, συνδέοντας την Ελ Αλαμέιν με το κέντρο του Χαλανδρίου. Παράλληλα, αυξάνονται οι χώροι πρασίνου, συμβάλλοντας έτσι στη δημιουργία μικροκλίματος και στην αντιμετώπιση των συνεπειών του φαινομένου του θερμοκηπίου. Εκτός από τις δύο προαναφερθείσες περιοχές (οδός Ελ Αλαμέιν &amp;amp; οδός Γυφτοπούλου) τα έργα ανάδειξης του Αδριάνειου Yδραγωγείου εκτείνονται σε δύο ακόμα γειτονιές, στην οδό Κόδρου (συμβολή με Εθν. Αντιστάσεως) και στη συμβολή της οδού Επτανήσου με την οδό Χαράς (Κάτω Χαλάνδρι). Και σε αυτές τις περιοχές οι αναπλάσεις αναδεικνύουν τα αρχαία φρεάτια και τη διαδρομή του Αδριάνειου υδραγωγείου μέσα στην πόλη, όπως και την αξία του ως υδάτινου πόρου και χώρου πρασίνου. Στην οδό Κόδρου το στοιχείο του νερού, θα αναδειχθεί ως παιχνίδι (π.χ. μέσα από πίδακες) ενώ εδώ θα κατασκευαστεί το βασικό αντλιοστάσιο του νέου δικτύου διανομής «αδριάνειου» νερού που θα τροφοδοτεί με αρδευτικό νερό όλο το Χαλάνδρι, και μέσω δημοτικών υδροφόρων. Στην οδό Επτανήσου, θα δημιουργηθεί ένας νέος κοινόχρηστος χώρος με την ενοποίηση χώρων και τη διάνοιξη της οδού Χαράς, ενώ θα αναδειχθεί και ο υπάρχων οπωρώνας, ο οποίος θα ποτίζεται από τα φρεάτια του Αδριάνειου Υδραγωγείου και θα αποδοθεί στη γειτονιά. Ανάδοχος των έργων ανάπλασης είναι η εταιρία ΤΕΚΑΛ, ενώ τις μελέτες έχει κάνει το αρχιτεκτονικό γραφείο Θύμιος Παπαγιάννης και Συνεργάτες (TPA) που διατελεί και τεχνικός σύμβουλος του έργου. Οι αναπλάσεις σύμφωνα με τη σύμβαση έργου και των υποχρεώσεων του Cultural H.ID.RA.N.T. απέναντι στο U.I.A., προβλέπεται να ολοκληρωθούν μέχρι την άνοιξη του 2024. Δίκτυο μη πόσιμου νερού Επιπλέον των έργων ανάπλασης αναμένεται να αρχίσει το φθινόπωρο η κατασκευή, από την ΕΥΔΑΠ, του νέου υπόγειου δικτύου διανομής νερού από το Αδριάνειο Υδραγωγείο. Το έργο βρίσκεται στη τελευταία φάση της δημοπράτησης πριν την ανακήρυξη ανάδοχου κατασκευαστή. Πρόκειται για το πρώτο αστικό δίκτυο μη-πόσιμου νερού στην χώρα μας, τεσσάρων χιλιομέτρων αρχικά, στο οποίο επίσης θα έχουν πρόσβαση όσοι κάτοικοι του Χαλανδρίου επιθυμούν. Οι ωφέλειες που θα προκύψουν από τη χρήση νερού του Αδριάνειου για ποτιστικούς και άλλους σκοπούς, είναι πολλαπλές. Εκτός από την εξοικονόμηση ενέργειας και κόστους άντλησης και διανομής, εξοικονομούνται 10.000 κ.μ. πόσιμου νερού και 25.000 κ.μ. νερού συνολικά. Με τη χρήση του «αδριάνειου» νερού, οι κάτοικοι του Χαλανδρίου, πέρα από το οικονομικό όφελος που θα έχουν, θα συμβάλλουν παράλληλα στη βιωσιμότητα των υδάτινων πόρων της πόλης και της Αττικής. Όσοι και όσες επιθυμούν να προμηθεύονται νερό από το Αδριάνειο υδραγωγείο μπορούν να επικοινωνήσουν στα uia-project@halandri.gr και/ή στο τηλ.: 210-6895831.  
