Title:
Ένωση Γονέων Χαλανδρίου: Κατηγορηματικά αντίθετη στη μετεγκατάσταση του καζίνο στη Λ. Κηφισίας
Description:
Ψήφισμα της Ένωσης Συλλόγων Γονέων Μαθητών Χαλανδρίου εναντίον της μετεγκατάστασης του καζίνο της Πάρνηθας στη Λεωφόρο Κηφισίας: Η Ένωση Συλλόγων Γονέων Μαθητών του Δήμου Χαλανδρίου πληροφορείται ότι σχεδιάζεται η μετεγκατάσταση του καζίνο της Πάρνηθας σε έκταση κοντά στο Χαλάνδρι, και συγκεκριμένα στον κόμβο των Λεωφόρων Κηφισίας και Σπύρου Λούη. Μάλιστα την Παρασκευή 16 Νοεμβρίου έχει προγραμματιστεί να συζητηθεί σε ειδική επιτροπή στο Υπουργείο Περιβάλλοντος το σχέδιο μετεγκατάστασης. Η Ένωση εκφράζει την κατηγορηματική αντίθεσή της σ’ αυτό το σχεδιασμό. Το καζίνο δεν συνιστά αναπτυξιακή δραστηριότητα για την ευρύτερη περιοχή μας. Η βιομηχανία του τζόγου δεν έχει σχέση με την παραγωγή νέου πλούτου, αλλά είναι μεταφορά εισοδημάτων από τα χέρια των περισσοτέρων στις τσέπες των ολίγων - και κατά βάση σε λογαριασμούς τραπεζών στο εξωτερικό. Τα τυχερά παιγνίδια δεν είναι ψυχαγωγία, είναι εμπόριο ψεύτικης ελπίδας. Είναι πλέον κοινά αποδεκτό ότι ο τζόγος οδηγεί σε εθισμό με καταστροφικές συνέπειες στη ζωή του τζογαδόρου και των οικείων του. Η κοινωνία μας δεν έχει ανάγκη από εμπόριο ψεύτικης ελπίδας. Εντύπωση δε μας προκαλεί που οι εμπνευστές αυτού του σχεδίου δε λογαριάζουν πως η θέση που προορίζεται για την μετεγκατάσταση του καζίνο γειτονεύει με περιοχή κατοικίας και είναι σε μικρή απόσταση από πλήθος Σχολείων της πόλης μας (3ο ΕΠΑΛ, 3ο Γυμνάσιο, 3ο Γενικό Λύκειο, 3ο Δημοτικό, 3ο Νηπιαγωγείο, Ριζάρειος) αλλά και Νοσοκομείων. Όταν υπάρχει περιορισμός για τα πρακτορεία του ΟΠΑΠ να βρίσκονται περισσότερο από 100 m μακρυά από σχολείο, δεν θα έπρεπε να υπάρχει ανάλογος περιορισμός, και με πολύ μεγαλύτερη απόσταση φυσικά, για τα καζίνο; Επειδή οι αρνητικές συνέπειες στην πόλη μας, και σε κάθε πόλη, από τη λειτουργία μιας τέτοιας δραστηριότητα είναι ανυπολόγιστες, Ζητούμε από το αρμόδιο Υπουργείο Περιβάλλοντος να απορρίψει τη σχεδιαζόμενη μετεγκατάσταση. Ζητούμε από τον Δήμο και το Δημοτικό Συμβούλιο του Χαλανδρίου ν’ αντιταχθούν με κάθε μέσον στην εγκατάσταση του καζίνο στην άκρη της πόλης μας. Το Δ.Σ. της Ένωσης Συλλόγων Γονέων Μαθητών του Δήμου Χαλανδρίου &amp;nbsp;
