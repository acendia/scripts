Title:
Εκατοντάδες κόσμου αποχαιρέτησαν τον π. Σπυρίδωνα στον Άγ. Νικόλαο Χαλανδρίου
Description:
Με αισθήματα οδύνης η πόλη του Χαλανδρίου και ο Ιερός Ναός του Αγίου Νικολάου αποχαιρέτησαν τον ταπεινό ιερέα π. Σπυρίδωνα Παπαποστόλου. Τον λευίτη κληρικό που διακόνησε για 50 χρόνια ως εφημέριος στον ναό, αγαπήθηκε από όλες τις γενιές του Χαλανδρίου και άφησε την τελευταία του αναπνοή στην παραλία κατά τη διάρκεια των φονικών πυρκαγιών στο Μάτι Αττικής. Στον Ιερό Ναό του Αγίου Νικολάου το μεσημέρι του Σαββάτου τελέστηκε η εξόδιος ακολουθία προεστώτος του Μητροπολίτη Θεμοπυλών Ιωάννη και του Πρωτοσυγκέλλου της Αρχιεπισκοπής Αθηνών, Επισκόπου Θεσπιών Συμεών. Το παρόν έδωσαν δεκάδες ιερείς απο το Χαλάνδρι και τις γύρω περιοχές, ο Δήμαρχος Χαλανδρίου Σίμος Ρούσσος, πρώην Δήμαρχοι, αντιδήμαρχοι και εκατοντάδες λαού που αποχαιρέτησαν ένα κομμάτι της ιστορίας του Χαλανδρίου. Ο Επίσκοπος Θεσπιών μετέφερε τα συλλυπητήρια του Αρχιεπισκόπου κ. Ιερωνύμου, τόνισε ότι «ο μακαριστός π. Σπυρίδων με τον μαρτυρικό τρόπο της τελειώσεώς του, μαρτυρεί από την αιωνιότητα αυτό που μαρτύρησε σε όλη του την ζωή. Την αγάπη και την προσφορά». Ο αρχιμανδρίτης Πατρίκιος Καλεώδης, συνεφημέριος και συνεργάτης του μακαριστού συγκινημένος τόνισε ότι ο μακαριστός αναχωρεί χωρίς να έχει αφήσει ούτε μία υλική ή πνευματική εκκρεμότητα. Αναλώθηκε για την ενορία «από φυλακής πρωίας μέχρι νυκτός. Το όνομά του θα μείνει ορόσημο για το Χαλάνδρι και όλοι θα τον θυμούνται ώς τον αγαπημένο παπα-Σπύρο με τον πράο χαρακτήρα του αλλά και τα καλά του έργα, που από σήμερα θα τον συνοδεύουν όταν θα παρουσιαστεί ενώπιον του Θεού». Έκλεισε λέγοντας πως ο παπα-Σπύρος δεν έχει ανάγκη από τις δικές μας ασήμαντες αναφορές καθώς από σήμερα θα αντιδοξάζεται από τον Κύριο. Επικήδειο εκφώνησε επίσης ο δήμαρχος Χαλανδρίου, ενώ αίσθηση ένας παλαιός φίλος και συνεργάτης του μακαριστού ιερέως με τον οποίο έφτιαξαν μαζί το πνευματικό κέντρο της ενορίας. «Τολμώ να πω στους αδελφούς που αμφισβητούν την ύπαρξη του Θεού ότι ιερείς σαν τον π. Σπύρο ειναι η καλύτερη και αδιαμφισβήτη απόδειξη ότι ο Θεός και η αγάπη Του, υπάρχει και ενεργεί ανάμεσά μας». Η ταφή έγινε στο Κοιμητήριο Χαλανδρίου. Πηγή:&amp;nbsp;orthodoxia.info &amp;nbsp;
