Title:
Ενημέρωση του Δήμου Χαλανδρίου για το κτιριακό θέμα του 3ου Γυμνασίου &amp; 3ου Λυκείου
Description:
Αναφορικά με την ανησυχία που έχει προκύψει για το κτιριακό θέμα του 3ου Γυμνασίου &amp;amp; 3ου Λυκείου Χαλανδρίου (ρωγμές στην τοιχοποιία), ο Δήμος Χαλανδρίου ενημερώνει ότι: Αμέσως μετά τον σεισμό της 19ης Ιουλίου 2019, μηχανικοί της Τεχνικής Υπηρεσίας του Δήμου, διαπίστωσαν μέσω μακροσκοπικών ελέγχων ότι οι ρωγμές στην τοιχοποιία ΔΕΝ αφορούσαν τον φέροντα οργανισμό του κτιρίου. Εκτίμησαν ότι οφείλονται σε καθιζήσεις του εδάφους και εν συνεχεία υπέβαλαν αίτημα για αυτοψία στο Υπουργείο Μεταφορών &amp;amp; Υποδομών, το οποίο παρέπεμψε το αίτημα του Δήμου για διενέργεια ελέγχου στην ΚΤΥΠ. Σημειώνεται ότι η ΚΤΥΠ αποτελεί διάδοχο σχήμα του Οργανισμού Σχολικών Κτιρίων, ο οποίος είχε την ευθύνη κατασκευής και επίβλεψης του σχολείου, το οποίο παραδόθηκε το 2007 και έχει κατασκευαστεί, κατά τεκμήριο, με όλες τις σύγχρονες προδιαγραφές. Στη συνέχεια, η Τεχνική Υπηρεσία του Δήμου απευθύνθηκε με έγγραφό της, από τις 13/11/2019, στην ΚΤΥΠ, ζητώντας να προβεί σε αποτίμηση της πιθανής επιρροής τυχόν καθιζήσεων στην στατική επάρκεια του κτιρίου.   Συνέχισε ωστόσο να παρακολουθεί την εξέλιξη του φαινομένου και προχώρησε, με έξοδα του Δήμου, σε ψηφιακή σάρωση (laser scanning) των ρηγματώσεων. Στις 03/09/2021 επανήλθε με έγγραφό της προς την ΚΤΥΠ και με νέο αίτημα για την αποτίμηση της σοβαρότητας της κατάστασης. Κατόπιν αυτών, στις 14/2/2022, στελέχη της ΚΤΥΠ και μηχανικοί του Δήμου πραγματοποίησαν νέα αυτοψία στο κτίριο, κατά την οποία διαπιστώθηκαν: αποκλίσεις μερικών οπτοπλινθοδομών μη φερόντων στοιχείων, στην πτέρυγα που στεγάζεται το 3ο Γυμνάσιο, στη συναρμογή με τον φέροντα οργανισμό, μικρορωγμές στους σοβάδες και στις επιστρώσεις των δαπέδων των πλακών.  Προκειμένου να εκτιμηθεί με ασφάλεια το εύρος των αναγκαίων εργασιών αποκατάστασης θα γίνουν χειρονακτικές και μηχανικές εργασίες και διασκοπήσεις υλικών. Τα στοιχεία που θα προκύψουν θα συνεκτιμηθούν σε συνδυασμό με τις μελέτες της οικοδομικής αδείας και των κατασκευαστικών δεδομένων (σχέδια as built, πρωτόκολλα παραλαβής κτλ.), έτσι ώστε να συναχθεί ασφαλές συμπέρασμα για τις εργασίες παρέμβασης που απαιτούνται. Μόλις ολοκληρωθεί ο εκ νέου τεχνικός έλεγχος, θα υπάρξει νέα επίσημη ανακοίνωση, έτσι ώστε να μην δημιουργείται περαιτέρω αναστάτωση μεταξύ μαθητών, εκπαιδευτικών και γονιών. Η ασφάλεια των μαθητών και της σχολικής κοινότητας στο σύνολό της είναι προτεραιότητα.    Σχετικά άρθρα: Ο Γ. Θωμάς για τα κτηριακά προβλήματα του 3ου Γυμνασίου και 3ου Λυκείου Χαλανδρίου Αγωνία γονέων και μαθητών για το κτηριακό πρόβλημα στο 3ο Γυμνάσιο Χαλανδρίου Η Ένωση Γονέων Χαλανδρίου για τα κτηριακά προβλήματα στο 3ο Γυμνάσιο Χαλανδρίου  
