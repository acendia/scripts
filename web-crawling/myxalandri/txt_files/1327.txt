Title:
Μεσίστιες οι σημαίες στο δημαρχείο Χαλανδρίου για τη Γενοκτονία των Ελλήνων της Μικράς Ασίας
Description:
Μεσίστιες κυματίζουν από το πρωί οι σημαίες στο δημαρχείο της πόλης, σε ένδειξη απόδοσης τιμής στους Έλληνες της Μικράς Ασίας που σφαγιάστηκαν, έχασαν οικογένειες και περιουσίες, βασανίστηκαν στα Τάγματα Εργασίας (Αμελέ Ταμπουρού) και ξεριζώθηκαν από τις προγονικές εστίες μετά την κατάρρευση του μικρασιατικού μετώπου. Ο Δήμος Χαλανδρίου θυμάται και τιμά τον προσφυγικό ελληνισμό. Από την 1η ημέρα του 2022, η σημαία της Ομοσπονδίας Προσφυγικών Σωματείων Ελλάδος (ΟΠΣΕ) για τα 100 χρόνια Εθνικής Μνήμης από την Μικρασιατική Καταστροφή και το Έτος Μνήμης Προσφυγικού Ελληνισμού, κυματίζει στο δημαρχείο της πόλης. Σειρά εκδηλώσεων και παραστάσεων παρουσιάστηκαν στο πλαίσιο του Φεστιβάλ Ρεματιάς, ενώ ο Δήμος επιμελήθηκε και τύπωσε ένα τετράδιο με μαρτυρίες της περιπέτειας των Μικρασιατών προσφύγων του Χαλανδρίου, όπως καταγράφηκαν από την Ομάδα Προφορικής Ιστορία του Δήμου, το οποίο προσφέρθηκε σε 4.500 παιδιά στα σχολεία της πόλης. Σε εξέλιξη βρίσκεται και η δημιουργία ντοκιμαντέρ σε συνεργασία με τον Σύνδεσμο «Ρίζες» και τον σκηνοθέτη Αντώνη Τσάβαλο, το οποίο θα ακολουθήσει τα βήματα των Μικρασιατών προσφύγων του Χαλανδρίου από την πρώτη εγκατάσταση, στα χρόνια της Κατοχής, μέχρι τους αγώνες για ελευθερία και δικαιοσύνη έως το σήμερα. Ήθη, έθιμα, ιστορικά ντοκουμέντα και μαρτυρίες θα συνθέσουν ένα παζλ Ιστορίας κι αναμνήσεων. Τιμούμε την Ημέρα Μνήμης, τιμούμε τους Μικρασιάτες πρόσφυγες που ρίζωσαν στο Χαλάνδρι και με τη συμβολή τους σε όλους τους τομείς της κοινωνικής ζωής διαμόρφωσαν το χαρακτήρα της πόλης. Δεν λησμονούμε, γιατί «λαοί που ξεχνούν την ιστορία τους είναι καταδικασμένοι να την ξαναζήσουν».  
