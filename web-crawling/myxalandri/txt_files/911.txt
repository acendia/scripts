Title:
Δύο βραβεία για τον Δήμο Χαλανδρίου στα Greek Green Awards
Description:
Δύο βραβεία, για τις δύο καινοτόμες πρακτικές του κυκλικής οικονομίας, εξασφάλισε ο Δήμος Χαλανδρίου στα Greek Green Awards που γίνονται στο πλαίσιο της 5η Verde.tec, της έκθεσης για τις τεχνολογίες περιβάλλοντος, την κυκλική οικονομία και τις έξυπνες πόλεις. Στην ειδική εκδήλωση που έγινε το απόγευμα της Παρασκευής 17 Μαρτίου στη συνεδριακή αίθουσα του MEC Παιανίας, ο Δήμος Χαλανδρίου βραβεύτηκε για το καινοτόμο ευρωπαϊκό πρόγραμμα Cultural Hidrant για την ανάδειξη του ρωμαϊκού Αδριάνειου Υδραγωγείου, αλλά και για τις πολιτικές πρόληψης απωλειών τροφικών αποβλήτων που εφαρμόζονται στην πόλη, μέσω των τριών ευρωπαϊκών προγραμμάτων FoodRUs, ToNoWaste και Food Connection. Παραλαμβάνοντας το βραβείο για το πρόγραμμα Cultural, ο δήμαρχος Χαλανδρίου Σίμος Ρούσσος δήλωσε: «Είμαστε πολύ χαρούμενοι και πολύ περήφανοι για το έργο του Αδριάνειου Υδραγωγείου. Είναι γοητευτικό από μόνο του το γεγονός ότι 1900 χρόνια μετά την κατασκευή του, το υδραγωγείο συνεχίζει να λειτουργεί και να φέρνει νερό. Το πρόγραμμα για την ανάδειξή του χρηματοδοτείται από την Ευρωπαϊκή Επιτροπή μέσω του προγράμματος των Αστικών Καινοτόμων Δράσεων (UIA) μέσα από μια πάρα πολύ ανταγωνιστική πρόταση που κατέθεσε το Χαλάνδρι, η οποία προκρίθηκε μεταξύ 220 προτάσεων από 23 χώρες. Το έργο αυτό, που συνδυάζει ιστορία, πολιτισμό, περιβάλλον και αειφορία, όταν ολοκληρωθεί -τις επόμενες μέρες ξεκινούν οι αναπλάσεις- θα μας κάνει πολύ περήφανους και στην πόλη μας αλλά και στη χώρα μας». Τα βραβεία Greek Green Awards αναδεικνύουν οργανισμούς, φορείς της τοπικής αυτοδιοίκησης και επιχειρήσεις που θέτουν την επιστημονική γνώση και την τεχνολογική καινοτομία στην υπηρεσία του περιβάλλοντος. Η επιλογή τους γίνεται από εξειδικευμένη επιστημονική επιτροπή. Τα βραβεία οργανώνονται στο πλαίσιο της έκθεσης Verde.tec, η οποία πραγματοποιείται με την υποστήριξη του γραφείου του Ευρωπαϊκού Κοινοβουλίου στην Αθήνα και τελεί υπό την αιγίδα 34 υπουργείων και φορέων. Και στο Verde.tec Forum Επίσης, στο πλαίσιο του Verde.tec Forum ο αντιδήμαρχος Διαχείρισης Απορριμμάτων &amp;amp; Ψηφιακής Διακυβέρνησης και υπεύθυνος για το ευρωπαϊκό πρόγραμμα Cultural Hidrant, κ. Κώστας Γερολυμάτος είχε την ευκαιρία να παρουσιάσει αναλυτικά στους συμμετέχοντες το εγχείρημα για την επανένταξη του Αδριάνειου Υδραγωγείου στην καθημερινότητα της πόλης, την επανάχρηση του νερού του και την Αλληλέγγυα Κοινότητα Νερού που δημιουργείται γύρω από το Αδριάνειο. Τέλος, σημειώνεται ότι ο καθηγητής ΕΜΠ Γεράσιμος Λυμπεράτος, δημοτικός σύμβουλος Χαλανδρίου, πρώην πρόεδρος του Δημοτικού Συμβουλίου και επιστημονικός υπεύθυνος των ευρωπαϊκών προγραμμάτων FoodRUs, ToNoWaste, παρέλαβε μαζί με τον δήμαρχο Άνδρου Δημήτρη Λοτσάρη βραβείο στα Greek Green Awards για την πρωτότυπη μονάδα κομποστοποίησης που έχει δημιουργηθεί με την εποπτεία του στο νησί της Άνδρου. Παραλαμβάνοντας το βραβείο ο κ. Λυμπεράτος αναφέρθηκε και στην προσπάθεια που γίνεται στο Χαλάνδρι για τη διαχείριση των βιοαποβλήτων, ως συνέχεια του ευρωπαϊκού προγράμματος Waste4Think (2016-2020) και ιδιαίτερα στη νεοσύστατη Μονάδα Αποτροπής Απωλειών Τροφίμων και Δημιουργίας Τροφικών Αποβλήτων του Δήμου Χαλανδρίου – Food Loss and Waste Prevention Unit, η οποία διευρύνει συνεχώς τις δράσεις της στο πλαίσιο των τριών ευρωπαϊκών συγχρηματοδοτούμενων προγραμμάτων (FoodRus, ToNoWaste, Food Connection), υλοποιώντας μια από τις ελάχιστες μελέτες μετρήσεων απωλειών τροφίμων που έχουν πραγματοποιηθεί ποτέ στην Ελλάδα.  
