Title:
Ευρωπαϊκό πρόγραμμα FoodRUs: Από τους Παιδικούς Σταθμούς του Χαλανδρίου ξεκίνησαν οι μετρήσεις απωλειών τροφίμ
Description:
Η νεοσύστατη Μονάδα Αποτροπής Απωλειών Τροφίμων και Δημιουργίας Τροφικών Αποβλήτων του Δήμου Χαλανδρίου - Food Loss and Waste Prevention Unit (FLWPU), που συστάθηκε στο πλαίσιο του ευρωπαϊκού προγράμματος FoodRUs, έχει ξεκινήσει τη συλλογή δεδομένων σχετικά με το θέμα της απώλειας τροφίμων, υλοποιώντας μια από τις ελάχιστες μελέτες μετρήσεων που έχουν πραγματοποιηθεί ποτέ στην Ελλάδα. Οι μετρήσεις απωλειών τροφίμων, προκειμένου να συλλεχθούν τα αναγκαία δεδομένα, ξεκίνησε ήδη από τους Παιδικούς Σταθμούς της πόλης. Την Τρίτη 1η Νοεμβρίου, συνεργάτιδα της μονάδας Food Loss &amp;amp; Waste Prevention συνέδραμε το έμπειρο προσωπικό του 5ου Τμήματος Προσχολικής Αγωγής στις μετρήσεις απορριμμάτων τροφίμων, από το πρώτο γεύμα της ημέρας, σηματοδοτώντας την έναρξη συλλογής δεδομένων σχετικά με το θέμα της απώλειας τροφίμων. Η καταγραφή θα διαρκέσει έναν ημερολογιακό μήνα και πραγματοποιείται στο πλαίσιο ανάπτυξης καινοτόμων λύσεων προσέγγισης μείωσης απωλειών τροφίμων του ευρωπαϊκού συγχρηματοδοτούμενου προγράμματος FoodRUs. Προκειμένου να οργανωθεί η δράση, είχε προηγηθεί συνάντηση των μελών της Μονάδας Αποτροπής Απωλειών Τροφίμων του Δήμου με τους εκπροσώπους των τμημάτων της Προσχολικής Αγωγής, με σκοπό την αμφίδρομη ενημέρωση και την επίτευξη συμφωνίας συνεργασίας. Στη συνάντηση συμμετείχαν, μεταξύ άλλων, ο επιστημονικός υπεύθυνος για το Χαλάνδρι των προγραμμάτων FoodRUs και ΤοΝοWaste, εντεταλμένος δημοτικός σύμβουλος για τη διαχείριση ανακυκλώσιμων υλικών, καθηγητής Ε.Μ.Π. και συντονιστής της μονάδας, κ. Γεράσιμος Λυμπεράτος, η αντιδήμαρχος Παιδείας και Προσχολικής Αγωγής Ιωάννα Αθανασάτου, ο αντιδήμαρχος Κοινωνικής Πολιτικής και Περιβάλλοντος Κώστας Ευθυμίου και η προϊσταμένη της Δ/νσης Προσχολικής Αγωγής του Δήμου Χαλανδρίου κ. Φωτεινή Σούτη. Όλοι οι συμμετέχοντες/ουσες εξέφρασαν τη θέλησή τους να καταγραφεί η παραγωγή μη αποτρέψιμων και άλλων πιθανών απωλειών τροφών, ώστε η ορθολογική χρήση των διαθέσιμων πόρων να συνεχίσει να στηρίζει τα τμήματα Προσχολικής Αγωγής, αλλά και τις κοινωνικές δομές του Δήμου με τρόφιμα εξαιρετικής ποιότητας, ενίοτε βιολογικά πιστοποιημένα. Νέα εποχή στη διαχείριση βιοαποβλήτων στο Χαλάνδρι Η γνώση που θα προκύψει από την υλοποίηση του ευρωπαϊκού προγράμματος FoodRUs όπως και του επίσης ευρωπαϊκού προγράμματος, συναφούς σκοπού, ToNoWaste, αναμένεται ότι θα είναι πολύτιμη στη βελτιστοποίηση της στρατηγικής του Δήμου Χαλανδρίου στη διαχείριση των βιοαποβλήτων. Αυτή την περίοδο ο Δήμος Χαλανδρίου επεκτείνει πλέον σε όλη την πόλη το σύστημα χωριστής συλλογής των τροφικών αποβλήτων, τον καφέ κάδο, εκτρέποντας τα τροφικά απόβλητα από την ταφή και δημιουργώντας προϋποθέσεις για την αξιοποίησή τους, με σημαντικά οικονομικά και περιβαλλοντικά οφέλη. 
