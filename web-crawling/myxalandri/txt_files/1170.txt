Title:
Ισόπαλο το ντέρμπι κορυφής μεταξύ Απόλλωνα Χαλανδρίου και Πεύκης
Description:
Απόλλων Χαλανδρίου – Πεύκη 0-0 Την ευκαιρία να «αναρριχηθεί» στην κορυφή της βαθμολογίας έχασε ο Απόλλωνας, παραχωρώντας ισοπαλία χωρίς γκολ στην Πεύκη. Το ντέρμπι κορυφής δεν ανέδειξε μεν νικητή αλλά οι φιλοξενούμενοι ήταν εκείνοι που πανηγύρισαν έξαλλα στο τέλος, καθώς διατήρησαν το +1 και το πάνω χέρι για την κατάκτηση της 1ης θέσης. Ηταν ένα παιχνίδι χωρίς πολλές καθαρές ευκαιρίες, με την μπάλα να σηκώνεται συχνά στον αέρα, ένα στιλ στο οποίο οι φιλοξενούμενοι υπερείχαν. Οι μικρές λεπτομέρειες θα καθόριζαν το νικητή, όπως ας πούμε ένα πέναλτι που δεν δόθηκε σε ανατροπή του Στεργιώτη, έπειτα από δική του καταπληκτική ενέργεια, στο 80ό λεπτό. Ο τερματοφύλακας της Πεύκης μπλόκαρε το κοντινό σουτ του Παναγιώτου και απέκρουσε με το κεφάλι, όντας εκτός περιοχής, το πλασέ του Παπαδάκη, στις σημαντικότερες στιγμές του Απόλλωνα, εκτός από το πέναλτι. Οι φιλοξενούμενοι απείλησαν δις στο πρώτο ημίχρονο, μία σε κεφαλιά που μπλόκαρε ο Καλλιαμπάκος και μία σε αναμπουμπούλα σε κόρνερ. Στην επανάληψη είχαν μία καλή φάση που προήλθε από αμυντικό λάθος αλλά το τελείωμα δεν ανησύχησε ιδιαίτερα τον γκολκίπερ του Απόλλωνα. Η ομάδα μας δεν «απελευθερώθηκε» σε αυτό το ματς, δεν έβγαλε τον πολύ καλό της εαυτό. Ισως το άγχος και η πίεση να έπαιξαν ρόλο, όπως βέβαια και η εμπειρία των αντιπάλων. Κανείς, ωστόσο, δεν μπορεί να κάνει λόγο για έλλειψη προσπάθειας. Συνεχίζουμε το ίδιο δυνατά μέχρι το τέλος, με τέσσερις «καθαρές» αγωνιστικές να απομένουν (υπάρχει και το ματς με τον Φωστήρα Ηλιούπολης, που έχει παραιτηθεί από το πρωτάθλημα). Μετά το τριήμερο της Καθαράς Δευτέρας μας περιμένει δύσκολη εξόρμηση στο Καματερό. Πάμε Απολλωνάρα! ΑΠΟΛΛΩΝ: Καλλιαμπάκος, Παπαδάκης, Νούσης, Παναγιώτου, Αγγελόπουλος, Αγκόλλη, Κανδεράκης, Ζώης (57′ Νίνος), Στεργιώτης, Τζάκσον (57′ Χαραλάμπους), Παπουτσής (85′ Παγώνης). Highlights: https://www.youtube.com/watch?v=LtN8V7TnQXU Πηγή: apollonhalandriou.gr  
