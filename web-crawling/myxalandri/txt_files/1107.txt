Title:
“Βιώσιμη ανάπτυξη στο Χαλάνδρι”: Τι παρουσιάστηκε στην ενημερωτική εκδήλωση στο 12ο Δημοτικό
Description:
Απτά παραδείγματα εναλλακτικής διαχείρισης περιβαλλοντικών ζητημάτων στο Χαλάνδρι, παρουσιάστηκαν στο πλαίσιο της εκδήλωσης «Βιώσιμη ανάπτυξη στο Χαλάνδρι», η οποία έγινε την Κυριακή 22 Ιανουαρίου στο 12ο Δημοτικό, και η οποία θα επαναληφθεί το επόμενο διάστημα σε σχολεία και των πέντε πολεοδομικών ενοτήτων της πόλης. Όπως επισήμανε ο αντιδήμαρχος Διαχείρισης Απορριμμάτων &amp;amp; Ανακύκλωσης Κώστας Γερολυμάτος στην έναρξη της εκδήλωσης, αυτό το διάστημα στο Χαλάνδρι καταγράφονται δύο παραδείγματα εναλλακτικής διαχείρισης περιβαλλοντικών ζητημάτων, με πολύ θετικό περιβαλλοντικό αποτύπωμα. Το πρώτο αφορά στην εκτροπή των βιοαποβλήτων με την επέκταση του καφέ κάδου σε όλο το Χαλάνδρι και το δεύτερο στη διανομή νερού, για χρήσεις ποτίσματος και πλυσίματος, προερχόμενο από το ρωμαϊκό Αδριάνειο Υδραγωγείο. Πρόκειται για έργο του οποίου η σύμβαση υπογράφεται τις επόμενες ημέρες, στο πλαίσιο του ευρωπαϊκού προγράμματος Cultural Hidrant. Η πρώτη δράση, όπως τόνισε ο κ. Γερολυμάτος ανοίγει την συζήτηση για το πώς μπορεί να αξιοποιηθούν τα συλλεγόμενα βιοαπόβλητα αλλά και τι είναι μια ενεργειακή κοινότητα, η οποία μπορεί να συγκροτηθεί γύρω από την παραγωγή βιοαερίου από τα απόβλητα κουζίνας, από τα νοικοκυριά μιας συνοικίας που συνεταιρίζονται. Πρόκειται για μια συζήτηση, είπε, που αντιλαμβάνεται τα βιοαπόβλητα ως κοινό αγαθό παραγωγής προϊόντων από την κοινότητα για την κοινότητα, και όχι ως σκουπίδι του πράσινου κάδου. Η δεύτερη δράση, όπως υπογραμμίστηκε, αξιοποιεί το «φτηνό» νερό του Αδριάνειου υδραγωγείου το οποίο αυτή τη στιγμή χάνεται στην θάλασσα, μεταβάλλοντας το αρνητικό περιβαλλοντικό αποτύπωμα του αρχαίου υδραγωγείου σε θετικό. Η δράση αυτή θέτει ως στόχο όχι μόνο την ωφέλεια των κατοίκων της πόλης, αλλά και τη δοκιμή διαχείρισης ενός πόρου (του νερού) από τη συνοικία, μέσω της Αλληλέγγυας Κοινότητας νερού του Αδριάνειου. Διαχείριση απορριμμάτων και κλιματική αλλαγή Στο πλαίσιο της ίδια εκδήλωσης, ο καθηγητής ΕΜΠ και εντεταλμένος δημοτικός σύμβουλος Χαλανδρίου για θέματα ανακύκλωσης, κ. Γεράσιμος Λυμπεράτος, εξήγησε πώς η διαχείριση των απορριμμάτων επηρεάζει την κλιματική αλλαγή και τη συνολική προσέγγιση κυκλικής οικονομίας που ακολουθεί ο Δήμος Χαλανδρίου τα τελευταία χρόνια στον τομέα αυτό. Ανέπτυξε ιδιαίτερα το θέμα των βιοαποβλήτων που έχουν καθοριστικό ρόλο στην κατεύθυνση αυτή. Συγκεκριμένα εξήγησε πως με το πρόγραμμα Waste4Think αναπτύχθηκε συστηματικά ένα σχέδιο διαλογής στην πηγή των βιοαποβλήτων και εν συνεχεία αξιοποίησής τους σε συνεργασία με το ΕΜΠ για την παραγωγή χρήσιμων υλικών όπως κομπόστ, βιοαέριο για κίνηση των απορριμματοφόρων και εναλλακτικό καύσιμο για την τσιμεντοβιομηχανία. Το Χαλάνδρι με το παράδειγμα αυτό έδειξε ένα ιδανικό τρόπο διαχείρισής των απορριμμάτων με σημαντικά περιβαλλοντικά και οικονομικά οφέλη, επιτυγχάνοντας τη μείωση των σύμμεικτων αποβλήτων για τους συμμετέχοντες σε μόλις 15% της αρχικής ποσότητας. Σε αυτή τη φάση επεκτείνεται πλέον σταδιακά το σύστημα της διαλογής στην πηγή των βιοαποβλήτων με την τοποθέτηση καφέ κάδου σε όλη την πόλη. Παράλληλα, επειδή καθοριστική σημασία έχει όχι μόνο η αξιοποίηση των βιοαποβλήτων αλλά και η πρόληψη δημιουργίας τους, ο κ. Λυμπεράτος αναφέρθηκε στην πρόσφατη σύσταση, από τον Δήμο Χαλανδρίου, Μονάδας Αποτροπής Απωλειών Τροφών και Δημιουργίας Τροφικών Αποβλήτων, με την υποστήριξη τριών νέων ευρωπαϊκών προγραμμάτων. Συμμετοχικό εργαστήριο Οι παριστάμενες/ οι είχαν την ευκαιρία να καταθέσουν τη γνώμη τους, στο πλαίσιο τους συμμετοχικού εργαστηρίου που ακολούθησε, για το πώς πρέπει να οργανωθεί η αποκομιδή και η διαχείριση των βιοαποβλήτων στη γειτονιά τους και να πάρουν ενεργό μέρος στον σχεδιασμό του Δήμου πάνω σε αυτό. Σε όλους μοιράστηκε κομπόστ λίπασμα, που έχει παραχθεί από συλλεγμένα βιοαπόβλητα της κουζίνας των Χαλανδραίων. Η δ/νση Διαχείρισης Απορριμμάτων και Ανακύκλωσης του Δήμου Χαλανδρίου ευχαριστεί θερμά τους συλλόγους γονέων του 12ου και 13ου Δημοτικού αλλά και τις διευθύντριες των δύο σχολείων όπως και του 15ου Νηπιαγωγείου για τη συνεργασία τους στην οργάνωση της εκδήλωσης, αλλά και την παρουσία τους σε αυτήν.  
