Title:
Στη Βουλή ξανά το θέμα της ένταξης στο Σχέδιο Πόλης της περιοχής “Πεύκο Πολίτη”
Description:
Στη Βουλή έφεραν ξανά το θέμα της ένταξης στο Σχέδιο Πόλης της περιοχής «Πεύκο Πολίτη», βουλευτές του ΣΥΡΙΖΑ και του ΚΚΕ, μετά από το δημοσίευμα της εφημερίδας ΕΦΣΥΝ (18/7/22) στο όποιο γινόταν αναφορά για παρασκηνιακές πιέσεις από ιδιωτικό εκπαιδευτήριο, που εδρεύει την περιοχή, και οι οποίες μπορεί να επηρεάσουν αρνητικά την έκβαση της υπόθεσης. Δέκα βουλευτές του ΣΥΡΙΖΑ-Π.Σ., κατέθεσαν αναφορά για το θέμα στο προεδρείο της Βουλής, στις 22 Ιουλίου, με πρωτοβουλία του βουλευτή και κοινοβουλευτικού εκπροσώπου του κόμματος Πάνου Σκουρλέτη, με την οποία ζητείται από τους υπουργούς Εσωτερικών, Περιβάλλοντος και Υποδομών να ενημερώσουν για το τι ενέργειες έχουν γίνει ή πρόκειται να γίνουν για τη δίκαιη και ουσιαστική επίλυση μιας πολεοδομικής εκκρεμότητας μισού αιώνα. Περαιτέρω, σχετική ερώτηση προς τους υπουργούς Περιβάλλοντος &amp;amp; Ενέργειας και Εσωτερικών κατέθεσαν, στις 28 Ιουλίου, και οι βουλευτές του ΚΚΕ. Κάνοντας σύντομη αναφορά στο ιστορικό της υπόθεσης, αλλά και στο δημοσίευμα της εφημερίδας ΕΦΣΥΝ, οι βουλευτές του ΚΚΕ ερωτούν τους αρμόδιους υπουργούς «πότε θα προωθηθεί το σχέδιο ΦΕΚ στο ΣτΕ για έγκριση». Σίμος Ρούσσος: «Παραμένουμε σε εγρήγορση» «Το πρόσφατο δημοσίευμα της ΕΦΣΥΝ, αναφορικά με παρασκηνιακές πιέσεις από ιδιωτικό εκπαιδευτήριο που προοιωνίζονται καθυστερήσεις στην προώθηση της Πολεοδομικής Μελέτης στο ΣτΕ, μας έχει θέσει εκ νέου σε συναγερμό. Σ’ αυτή την προσπάθεια να ανακόψουμε κακόβουλες κινήσεις, που βάζουν εμπόδια στην ένταξη της περιοχής, κάθε δυνατή στήριξη είναι πολύτιμη. Εκ μέρους των συμπολιτών μας που ταλαιπωρούνται επί δεκαετίες από την πολεοδομική αυτή εκκρεμότητα, εκφράζω ευχαριστίες προς τους βουλευτές του ΣΥΡΙΖΑ και του ΚΚΕ, που για μια ακόμη φορά έφεραν το θέμα στη Βουλή των Ελλήνων, ζητώντας την αίσια έκβαση της υπόθεσης. Παραμένουμε σε εγρήγορση, κατανοώντας πλήρως ότι μετά από 50 χρόνια αναμονής και πολλά πισωγυρίσματα, η υπομονή των συμπολιτών μας έχει πλέον εξαντληθεί. Αδιανόητο το γεγονός ότι χρειάστηκε μισός αιώνας για να γίνει μόλις το πρώτο βήμα για την ένταξη της ζώνης των περίπου 1.300 στρ. που απέχει μόλις 9χλμ. από το Σύνταγμα! Αναμένουμε η Πολιτεία να αρθεί στο ύψος των περιστάσεων και να ανταποκριθεί άμεσα στο αίτημα περίπου 8.000 άμεσα εμπλεκόμενων, αλλά και όλων των πολιτών του Χαλανδρίου, για οριστική λύση σε ένα χρόνιο ζήτημα», υπογράμμισε ο δήμαρχος Χαλανδρίου Σίμος Ρούσσος. Μετά την πολυαναμενόμενη έγκριση της Πολεοδομικής Μελέτης της περιοχής από το ΣΥΠΟΘΑ, το Φεβρουάριο του 2022, η μελέτη διαβιβάστηκε, στις αρχές Απριλίου του 2022, από την Περιφέρεια Αττικής προς το αρμόδιο Υπουργείο Περιβάλλοντος και Ενέργειας. Ωστόσο, το σχετικό ΦΕΚ δεν έχει προωθηθεί ακόμα στο ΣτΕ. Υπενθυμίζεται ότι η έγκριση της Πολεοδομικής Μελέτης από το ΣΥΠΟΘΑ ήρθε μετά από επίπονες προσπάθειες του Δήμου Χαλανδρίου οι οποίες διήρκησαν τέσσερα ολόκληρα χρόνια, από τον Φεβρουάριο του 2018 οπότε παραδόθηκε η μελέτη από τον Δήμο στην Περιφέρεια Αττικής. Σημειώνεται ότι η πρώτη μελέτη πολεοδόμησης της περιοχής είχε ξεκινήσει από το 1987, καθώς το Προεδρικό Διάταγμα του 1971 την άφησε εκτός Σχεδίου.
