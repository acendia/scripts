Title:
Για τη ράμπα φορτοεκφόρτωσης και την πλατφόρμα για ΑμεΑ στην Αγ. Γεωργίου στο Χαλάνδρι
Description:
Από τον κ. Γιάννη Πλαχούρη, δημοσιογράφο, κάτοικο της οδού Αγίου Γεωργίου στο Χαλάνδρι, λάβαμε την ακόλουθη επιστολή σχετικά με την κατάργηση της ράμπας φορτοεκφόρτωσης στην Αγ. Γεωργίου. Είχε προηγηθεί, στις 14/04/2022, η επιστολή διαμαρτυρίας κατοίκων του Χαλανδρίου για την πρόθεση κατάργησης ράμπας φορτοεκφόρτωσης στην Αγ. Γεωργίου. Αναλυτικά η επιστολή του κ. Πλαχούρη: Σε συνέχεια του γνωστού ζητήματος με την οδό Αγίου Γεωργίου και τον Δήμο Χαλανδρίου δημοσιοποιούμε το παρακάτω περιστατικό και ειλικρινά ελπίζουμε να μην συνέβη με την ενθάρρυνση του Δημάρχου κ Σ. Ρούσσου. Χθες το πρωί Τρίτη 26 Απριλίου 2022 ένας υπάλληλος της Τεχνικής Υπηρεσίας του Δή­μου συνοδευόμενος από δύο άγνωστα στη γειτονιά μας άτομα με ειδικές ανάγκες σε αμαξίδιο, ο ένας κατά δήλωσή του και πρόεδρος σωματείου ΑΜΕΑ, επισκέφθηκαν προφανώς για αυτοψία το σημείο της Αγίου Γεωργίου, όπου οι κάτοικοι, υπάλληλοι και καταστηματάρχες ζητούν να διατηρηθεί η ράμπα φορτοεκφόρτωσης σύμφωνα με τη σχετική επιστολή τους (11 Απριλίου 2022). Εκεί αναζητήθηκε ονομαστικά ο εκπρόσωπος των κατοίκων, που τυχαία διερχόμενος συναντή­θηκε μαζί τους, για να ενημερωθεί από τον κ. πρόεδρο ΑΜΕΑ ότι η εξέδρα θα στηθεί οπωσ­δήποτε με τρόπο μάλιστα που θα εξαφανίσει σε δρόμο επιβαρυμένης κυκλοφορίας κάθε δυνατότητα προσωρινής στάθμευσης οχημάτων (βυτιοφόρα, φορτηγά και ΙΧ για ανεφοδιασμό καταστημάτων και κατοικιών, ασθενοφόρα κτλ) ότι είναι ρατσιστική η συμπεριφορά των κατοίκων και ότι θα γίνουν πολλές αγωγές σε βάρος του εκπροσώπου σε περίπτωση που συνεχιστεί η αντίδραση. Το ύφος και την συ­μπεριφορά του άγνωστου κ. προέδρου ΑΜΕΑ -ο εκπρόσωπος δεν συγκράτησε το όνομά του, δεν την σχολιάζω όσο πιστεύω ότι μάλλον δεν διάβασε την επιστολή μας και μάλλον ενημερώθηκε λάθος για το περιεχόμενο, τις προθέσεις και το νόημα της αντίδρα­σής μας, αλλά και τις κατατεθείσες προτάσεις μας ώστε να εξυπηρετηθούν όλοι κάτοικοι και ΑΜΕΑ με δίκαιο τρόπο. Μας προξε­νούν όμως, πέρα από το ύφος, εντύπωση: ότι οι υπηρεσίες του Δήμου μέχρι στιγμής δεν αναζήτησαν κανένα κάτοικο για να συζητήσουμε το θέμα, ότι δεν θέλησαν να δούμε μαζί τους κι εμείς επί τόπου το ζήτημα και τις προτεινόμενες λύσεις με …αυτοψία, ότι αγνοούμε τη σχετική επίσημη θέση της Δημοτικής αρχής καθώς παραμένουν αναπά­ντητα τα ερωτήματα και οι προτάσεις της επιστολής μας, μολονότι με παρόμοια περιστατικά, όπως το σημερινό, συμπεραίνουμε πώς υπάρχουν ή πιέζονται να δημιουργηθούν τετελε­σμένα κι αναρωτιόμαστε ποιος τελικά παίρνει κι ανακοινώνει τις αποφάσεις. Φυσικά σαν απάντηση στις «ενημερώσεις» ότι θα γίνουν αγωγές στους κατοίκους που αντιδρούν υπογράφω ονομαστικά τη διαμαρτυρία. Ειλικρινά ελπίζω να μην επανέλθουμε. Γιατί το θέμα βεβαίως δεν είναι Κυπριακό, αλλά, όπως εξελίσσεται, γίνεται βαθιά πολιτικό. Ευχαριστώ για τη φιλοξενίαΓιάννης ΠλαχούρηςΔημοσιογράφος, κάτοικος Αγίου Γεωργίου   Για το θέμα της πλατφόρμας για ΑμεΑ στο ίδιο σημείο τοποθετήθηκε στον προσωπικό του λογαριασμό στο Facebook ο κ. Αντώνης Ρέλλας, μέλος της Κίνησης Αναπήρων Καλλιτεχνών: Στιγμές καθημερινού μισαναπηρισμού Ο ΟΑΣΑ με στόχο την αναβάθμιση των υπηρεσιών στα Μέσα Μαζικής Μεταφοράς τοποθετεί σε συνεργασία με δήμους πλατφόρμες/προεξοχές σε στάσεις αστικών λεωφορείων και τρόλεϊ για τη διευκόλυνση της πρόσβασης του συνόλου των επιβατών λαμβάνοντας υπόψιν τις ανάγκες και των ανάπηρων καθώς και των εμποδιζόμενων προσώπων.Οι νέες προεξοχές έχουν εγκατασταθεί ήδη σε 74 στάσεις σε Αθήνα, Άγιο Δημήτριο, Καλλιθέα, Αγία Παρασκευή, Αιγάλεω, Αχαρνές, Ζωγράφου, Ηλιούπολη και Μοσχάτο.Εδώ, στο Χαλάνδρι, η ανακοίνωση τοποθέτησης της πλατφόρμας ανεμπόδιστης πρόσβασης δημιούργησε αντιδράσεις από μικρή μερίδα κατοίκων και καταστηματαρχών που μεταξύ άλλων αξίωσαν τη μη τοποθέτηση της πλατφόρμας με επιχείρημα τη μη ύπαρξη ανάπηρων κατοίκων γύρω από τη συγκεκριμένη στάση.Για τους &quot;ελάχιστους αναπήρους επισκέπτες&quot; μάλιστα προτείναν να τοποθετηθεί η πλατφόρμα στην επόμενη στάση μόλις 150 μέτρα μακριά από τη «δική» τους. Ως εσχάτη λύση προτείνουν στην επιστολή τους προς τον Δήμο Χαλανδρίου να τοποθετηθεί μεν η πλατφόρμα αλλά να μην καταλάβει το σύνολο της εσοχής παρά ένα μικρό μέρος ώστε να εξυπηρετεί τις τακτικές και έκτακτες ανάγκες καταστηματαρχών και κατοίκων.Η εκδήλωση εχθρικής κοινωνικής συμπεριφοράς και μισαναπηρισμού με ώθησε μαζί με τον Kouzelis Andreas να πάμε σήμερα στο σημείο που έχει προγραμματιστεί η τοποθέτηση της πλατφόρμας και να συνομιλήσουμε με εκείνους που θεωρούν ότι δικαιούνται να παίρνουν αποφάσεις για ΕΜΑΣ χωρίς ΕΜΑΣ.Αν και αρχικά η στάση τους ήταν βασισμένη στις προκαταλήψεις και στα στερεότυπα, στο τέλος της συζήτησης καταφέραμε να παραδεχτούν ότι η αντίδραση τους είναι λανθασμένη και κακοποιητική. Μάλιστα μας γνωστοποίησαν ότι αποσύρουν την επιστολή διαμαρτυρίας τους και δεν θα παρεμποδίσουν την τοποθέτηση της πλατφόρμας.Σε σχόλιο η μισαναπηρική «επιστολή διαμαρτυρίας».ΥΓ: Θερμά συγχαρητήρια στην Τεχνική Υπηρεσία του τμήματος Συγκοινωνιών και Κυκλοφορίας του Δήμου Χαλανδρίου που δεν ενέδωσαν στις πιέσεις και υπερασπίστηκαν το αυτονόητο. Η στάση των εργαζομένων αποδεικνύει ότι η πολυετής συνεργασία και συνεκπαίδευση μας στη Ρεματιά μας έχουν οδηγήσει σε ενεργητική στάση συνυπευθυνότητας και έχουν κάνει την αρμονική μας συνύπαρξη κοινό ζητούμενο. *ΜισαναπηρισμόςΟ μισαναπηρισμός αποτελεί ένα σύνολο υποθέσεων, αντιλήψεων και πρακτικών που αψηφά τα δικαιώματα των αναπήρων, αντιμετωπίζει τα ανάπηρα άτομα ως κατώτερα και τα οδηγεί σε μια σειρά αποκλεισμών.Το θεμέλιο του μισαναπηρισμού (disablism) είναι η εξιδανικευμένη κανονικότητα (ableism).Ως εκ τούτου, ως μισαναπηρικές πρακτικές μπορούν να οριστούν οι ενέργειες, οι συμπεριφορές και οι καταστάσεις, οι οποίες οδηγούν στην περιθωριοποίηση και στον διαχωρισμό των αναπήρων σε όλες τις πτυχές της κοινωνικής ζωής.  
