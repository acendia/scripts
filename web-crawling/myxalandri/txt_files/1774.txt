Title:
Η Περιφέρεια Αττικής για τα πλημμυρικά φαινόμενα σε Χαλάνδρι και Φιλοθέη
Description:
Δελτίο Τύπου της Περιφερειακής Ενότητας Βόρειου Τομέα Αθηνών σχετικά με τα πλημμυρικά φαινόμενα του Σαββάτου 28/7/2018 στο Χαλάνδρι και τη Φιλοθέη: Μετά τα εκτεταμένα προβλήματα που δημιουργήθηκαν από την υβριδική καταιγίδα το Σάββατο στις περιοχές του Χαλανδρίου και της Φιλόθεης, η Περιφέρεια Αττικής κρίνει σκόπιμο να ενημερώσει: Το πρόβλημα στο Χαλάνδρι ως γνωστόν δημιουργείται όταν η ροή των ομβρίων κατά μήκος του ρέματος Ποδονίφτη, «στραγγαλίζεται» λόγω της στένωσης της διατομής του και της αλλαγής κατεύθυνσης του, στο τμήμα το οποίο διέρχεται κάτω από την Λ. Κηφισίας. Αποτέλεσμα είναι η επιστροφή προς τα ανάντι, όμβριων υδάτων, τα οποία εκτονώνονται μέσω των φρεατίων. Στην περιοχή αυτή, μετά από ισχυρή βροχόπτωση, παρατηρούνται έντονα πλημμυρικά φαινόμενα, με επίκεντρο στις πρώτες κάθετες οδούς της οδό Κόδρου (Αγ. Βαρβάρας και Φιλελλήνων). Για την λύση του προβλήματος, η Περιφέρεια Αττικής είχε εγκρίνει τη χρηματοδότηση έργου με τίτλο: «ΑΥΞΗΣΗ ΠΑΡΟΧΕΤΕΥΤΙΚΟΤΗΤΑΣ ΡΕΜΑΤΟΣ ΠΟΔΟΝΙΦΤΗ ΣΤΗ ΣΥΜΒΟΛΗ ΤΩΝ ΟΔΩΝ ΚΟΔΡΟΥ &amp; ΚΗΦΙΣΙΑΣ (ΠΕΡΙΟΧΗ ΧΑΛΑΝΔΡΙΟΥ με προϋπολογισμό 1.200.000,00 ευρώ.)» (365/2014 Απόφαση (23η Συνεδρίαση/23-10-2014) του Περιφερειακού Συμβουλίου). Το έργο αφορά στην μελέτη και υλοποίηση των κατάλληλων παρεμβάσεων για την αύξηση της παροχετευτικότητας του Ποδονίφτη (κάτω από την Λ. Κηφισίας), με τρόπο ώστε να μην επηρεάζονται οι περιοχές κατάντι (Φιλοθέη) και να μην μεταφερθούν εκεί τα πλημμυρικά φαινόμενα. Παρά τις προσπάθειες του Δήμου Χαλανδρίου και της Περιφέρειας Αττικής και επειδή το πρόβλημα του ρέματος Ποδονίφτη διαπιστώθηκε ότι ξεπερνά τα όρια ενός Δήμου και δεν μπορεί να αντιμετωπιστεί μεμονωμένα λόγω και των εξαιρετικών τεχνικών δυσκολιών του, η Δ.Α.Ε.Ε. (Διεύθυνση Αντιπλημμυρικών και Εγγειοβελτιωτικών Έργων, του Υπουργείου Υποδομών &amp; Μεταφορών), με το με αρ. πρωτ. ΔΑΕΕ/1805/Φ(ΚΣΕ)/28-12-2017 έγγραφο (Έγκριση του 105ου/27-11-2017 Πρακτικού ΚΣΕ) έχει αναλάβει την εκπόνηση της συνολικής μελέτης του ρέματος Ποδονίφτη (από Αττική Οδό έως την εκβολή του στο Κηφισό). Έτσι η μελέτη και η υλοποίηση του συγκεκριμένου έργου έχει περάσει βάσει των προαναφερθέντων από το Δεκέμβριο του 2017 στο ΥΠΟΜΕΔΙ. Επίσης από την ίδια καταιγίδα του Σαββάτου, κατάντη της Λεωφόρου Κηφισίας, λόγω του τεράστιου υδάτινου όγκου κατά μήκος της οδού Γράμμου, το ρέμα της Φιλοθέης υπερχείλισε γεμίζοντας λάσπες και νερά το Στάδιο της πόλης ενώ λίγο πιο πάνω ένα τοιχίο που χωρίζει το προαύλιο του 1ου δημοτικού σχολείου Φιλοθέης με το ρέμα κατέρρευσε με αποτέλεσμα να φράξει μέρος της κοίτης.&amp;nbsp;Συνεργεία της Περιφέρειας έσπευσαν άμεσα και από το μεσημέρι του Σαββάτου έως τα ξημερώματα της Κυριακής απομάκρυναν τα μπάζα που έφραζαν την κοίτη του ρέματος. * Φωτογραφία του Myxalandri.gr από την πλημμύρα του Σαββάτου 28/7/2018 &amp;nbsp;
