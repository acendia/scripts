Title:
Κρούσμα μόλυνσης από τον ιό του Δυτικού Νείλου στα Βριλήσσια
Description:
Ιός Δυτικού Νείλου: 17 θάνατοι και 11 άτομα σε ΜΕΘ Έντεκα άτομα παραμένουν νοσηλευόμενα σε Μονάδες Εντατικής Θεραπείας λόγω του ιού του Δυτικού Νείλου, ενώ ήδη έχουν χάσει τη ζωή τους 17 συμπολίτες μας, σύμφωνα με νεότερα επιδημιολογικά δεδομένα από το ΚΕΕΛΠΝΟ. Αναλυτικά, μέχρι χθες Πέμπτη 30 Αυγούστου είχαν δηλωθεί 153 κρούσματα πανελλαδικά, ενώ νοσηλεύονται 11 άτομα σε ΜΕΘ και 19 σε απλούς θαλάμους νοσηλείας. Εξιτήριο έχουν λάβει 99 συμπολίτες μας. Ο ιός του Δυτικού Νείλου έχει ήδη γίνει αιτία θανάτου 17 ατόμων, κυρίως ηλικιωμένων με συνυπάρχοντα νοσήματα. Χθες, ο Ιατρικός Σύλλογος Αθηνών ζήτησε την εκπόνηση έκτακτου σχεδίου δράσης για τη διαχείριση της κατάστασης, ενώ έγιναν ψεκασμοί κατά των κουνουπιών στη Σαλαμίνα. Ο ιός του Δυτικού Νείλου εμφανίζει υψηλή συχνότητα φέτος σε πολλές περιοχές της χώρας, με τα περισσότερα κρούσματα να έχουν αναφερθεί στους εξής δήμους: Ωρωπού, Μεγαρέων, Ελευσίνας, Ασπροπύργου, Μάνδρας, Φυλής, Ηλιουπόλεως, Γαλατσίου, Αθηναίων, Αγίας Βαρβάρας, Αιγάλεω, Ιλίου, Διδυμοτείχου, Ηρακλείου Αττικής, Βριλησσίων, Καλλιθέας, Μοσχάτου, Γλυφάδας, Τανάγρας, Αλιάρτου, Θηβαίων, Χαλκηδόνος, Ωραιοκάστρου, Βόλβης, Κορδελιού, Θεσσαλονίκης, Δέλτα, Θερμαϊκού, Παύλου Μελά, Λαγκαδά, Χαλκιδέων, Αλεξάνδρειας, Βέροιας, Νάουσας, Πειραιά, Κορυδαλλού, Νίκαιας, Σαλαμίνας. Πως μεταδίδεται ο ιός του Δυτικού Νείλου Ο ιός του Δυτικού Νείλου μεταδίδεται κυρίως μέσω του τσιμπήματος μολυσμένων «κοινών» κουνουπιών. Η βασική δεξαμενή του ιού στη φύση είναι κυρίως τα άγρια πτηνά, από όπου μολύνονται τα κουνούπια, ενώ οι άνθρωποι δε μεταδίδουν περαιτέρω τον ιό σε άλλα κουνούπια. Στην πλειονότητα των περιπτώσεων οι ασθενείς παραμένουν ασυμπτωματικοί ή έχουν ήπια συμπτωματολογία, ενώ οι πιο σοβαρές εκδηλώσεις της νόσου, όπως π.χ. εγκεφαλίτιδα, αφορούν συνήθως σε άτομα μεγαλύτερης ηλικίας, καθώς και άτομα με χρόνια υποκείμενα νοσήματα. Μέτρα πρόληψης και προστασίας Τα μέτρα ατομικής προστασίας από τα κουνούπια περιλαμβάνουν τη χρήση εγκεκριμένων δραστικών εντομοαπωθητικών ουσιών σώματος και περιβάλλοντος, σίτων, κουνουπιέρων, κλιματιστικών, ανεμιστήρων κ.λπ. Επιπρόσθετα, συστήνεται η λήψη μέτρων για τη μείωση των εστιών αναπαραγωγής των κουνουπιών, που περιλαμβάνουν αποφυγή δημιουργίας λιμναζόντων νερών σε μπαλκόνια, αυλές και χωράφια, απομάκρυνση των στάσιμων νερών με αναποδογύρισμα ή κάλυψη όλων των δοχείων/περιεκτών που συγκρατούν νερό (π.χ. κάλυψη με σίτα των αγωγών εξαερισμού των βόθρων) ή με τακτικό άδειασμα του νερού (τουλάχιστον κάθε επτά ημέρες). Πηγή:&amp;nbsp;www.in.gr,&amp;nbsp;Μαίρη Μπιμπή &amp;nbsp;
