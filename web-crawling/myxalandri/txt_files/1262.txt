Title:
Κινηματογραφική διάρρηξη σε κατάστημα κινητής τηλεφωνίας στο Χαλάνδρι
Description:
Σκηνές βγαλμένες από αστυνομική ταινία εκτυλίχθηκαν το βράδυ της Παρασκευής στο Χαλάνδρι, όταν άγνωστοι δράστες εισέβαλαν σε κατάστημα κινητής τηλεφωνίας στο εμπορικό κέντρο επί της οδού Ανδρέα Παπανδρέου. Στο συγκεκριμένο σημείο περιμετρικά λειτουργούν και νυχτερινά μαγαζιά και εκείνη την ώρα υπήρχε πολύς κόσμος που διασκέδαζε. Σύμφωνα με πληροφορίες του ethnos.gr οι δράστες τρύπησαν τον τοίχο του καταστήματος με ειδικό μηχάνημα και μπήκαν στο εσωτερικό του χωρίς να γίνουν αντιληπτοί από κανέναν. Μάλιστα, όταν οι αστυνομικοί έφτασαν στο σημείο -μετά από ειδοποίηση που έλαβαν- τα ρολά του καταστήματος ήταν κατεβασμένα και όλα φαινόντουσαν σαν να μην υπάρχει το οτιδήποτε μεμπτό. «Εμείς πίναμε το ποτό μας και ξαφνικά είδαμε τους αστυνομικούς μπροστά μας. Ήρθαν πάρα πολλοί και τους βλέπαμε να κάνουν έρευνες χωρίς να καταλαβαίνουμε τι συμβαίνει», λέει στο ethnos.gr αυτόπτης μάρτυρας. Οι αστυνομικοί κατάφεραν και εντόπισαν έναν δράστη, ο οποίος φορτωμένος με δύο σακούλες γεμάτες με κινητά τηλέφωνα τελευταίας τεχνολογίας προσπαθούσε να ξεφύγει. Με βάση ασφαλείς πηγές, ο «ποντικός» είναι σεσημασμένος για παρόμοια αδικήματα, ενώ η έρευνα για το να διαπιστωθεί πόσοι και ποιοι ήταν οι συνεργοί του είναι σε εξέλιξη. Πηγή: www.ethnos.gr
