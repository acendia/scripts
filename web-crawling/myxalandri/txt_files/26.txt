Title:
Η μοναστηριακή γοητεία του &quot;The Abbot: Tales of Flavors&quot; στο Χαλάνδρι
Description:
Στην κεντρική πλατεία του Χαλανδρίου, εκεί οπού βρισκόταν το περιβόητο μπαρ Ctalin, πλέον έχει ανοίξει ένα εστιατόριο διαφορετικό από τα άλλα, το «Abbot». Τη διακόσμηση του χώρου έχει επιμεληθεί ο Μάνος Γαλανός, που συνδυάζει τη vintage αισθητική με σύγχρονες πινελιές, δημιουργώντας ένα ατμοσφαιρικό αποτέλεσμα, κατάλληλο για ένα ρομαντικό δείπνο. Τις ζωγραφιές στον τοίχο έχει επιμεληθεί η Αγαθή Φλώρου. Η πέτρα είναι κυρίαρχη στο χώρο και δένει αρμονικά με το ξύλο και το μάρμαρο στην μπάρα και τα πάσα, ενώ οι δερμάτινοι καναπέδες δίνουν μια αίσθηση απέριττης πολυτέλειας. Η εικόνα συμπληρώνεται από τα πάρα πολλά φυτά που κρέμονται από τον ουρανό της σάλας και την υπέροχη περικοκλάδα. Στο τιμόνι της επιχείρησης βρίσκεται ο Μάνος Γαλανός, που έχει μεγάλη εμπειρία στο χώρο της εστίασης (Ctalin, Sanel, Hotel, Petit Fleur, αλλά και το διάσημο Boho στο Μαϊάμι!), ο Δημήτρης Σακουφάκης (γνωστός για το Green Parrot, το καλύτερο steak house στο Wellignton της Νέας Ζηλανδίας), αλλά και ο frontman των Going Through Νίκος Βουρλιώτης. Σκοπός και των τριών ήταν να δημιουργηθεί ένας φιλόξενος χώρος, όπου το φαγητό και η διασκέδαση θα παντρεύονται. «Ένα μέρος όπου θα μπορεί κανείς να απολαύσει φαγητό υψηλού επίπεδου, να πιει καθαρά ποτά, ιδιαίτερα κοκτέιλς και να διασκεδάσει με την καρδιά του», όπως λένε. «Abbot» σημαίνει «ηγούμενος» κι επειδή στους ιδιοκτήτες αρέσουν οι σάλες των μοναστηριών, όπου στο τέλος κάθε ημέρας οι μοναχοί μαζεύονται γύρω από το τραπέζι να φάνε και να συζητήσουν, αποφάσισαν να του δώσουν αυτή την ονομασία. Γι’ αυτό άλλωστε προτείνουν την ιδέα του sharing food, δηλαδή πιάτα που μπορούν να μοιραστούν δύο άτομα, όπως μια τρυφερή χοιρινή ωμοπλάτη, ή ένα ζουμερό φιλέτο black angus. Ο σεφ Γιώργος Νεστορίδης, που έχει αναλάβει το μενού, ακολουθεί τη μεσογειακή κουζίνα με fusion επιρροές. Αν αγαπάτε τις περίεργες γευστικές προτάσεις, ξεκινήστε το δείπνο σας με γαρίδες σερβιρισμένες με φύκια και μυρωδικά, ή με καρπάτσιο από μοσχάρι black angus αρωματισμένο με λάδι τρούφας, ενώ εξαιρετικές είναι και οι σαλάτες, όπως αυτή με την πάπια, τα λαχανικά και το μάνγκο, ή με το ταρτάρ σολωμού, baby potatoes και ελιές Καλαμών. Από κυρίως πιάτα, οι παραδοσιακοί μπορείτε να επιλέξετε ανάμεσα στο κοκοράκι ψητό με πατάτες και θυμάρι, ή το αγριογούρουνο μαριναρισμένο σε λιαστή ντομάτα με μέλι και μπύρα, που σερβίρονται με πουρέ γλυκοπατάτας, λαχανικά εποχής, σαλάτα και πατάτες τηγανιτές. Το πιο ιδιαίτερο πιάτο όμως το μαγαζιού είναι αναμφίβολα το φιλέτο από black angus με βουτυράτο εστραγκόν. Αν αγαπάτε τα burger, έχετε δυο εξαιρετικές επιλογές : το ένα από chuck eye roll με προβολόνε και μαρμελάδας ντομάτας, ή μια πιο υγιεινή εκδοχή χωρίς ψωμί, τυλιγμένο σε iceberg. Αν όμως προτιμάτε τις θαλασσινές γεύσεις, ο σολομός με πουρέ γλυκοπάτατας και λεμονάτη soya sauce, ή το φιλέτο τσιπούρας με κρέμα πατάτας αρωματισμένη με wasabi είναι ό,τι πρέπει για εσάς. Οι μακαρονάδες, πάλι, μπορούν να δοκιμάσουν τα νιόκι με γκοργκοτζόλα και πούδρα μανιταριών, ταλιατέλες ραγού από βουβαλίσιο καβουρμά με ξερό ανθότυρο, που θυμίζουν τα μακαρόνια της μαμάς σε μια πιο προχωρημένη εκδοχή, ή το κριθαρώτο με κίτρινη κολοκύθα, λούτζα, ανθότυρο και χαμομήλι που μυρίζει ελληνική φύση. Στο τέλος ολοκληρώστε την απόλαυση με ένα από τα συγκλονιστικά επιδόρπια. Έχουμε και λέμε: προφιτερόλ με σοκολάτα γάλακτος, Alaska-Florida, Namelaka λευκής σοκολάτας με μάνγκο και μπισκότο Oreo, ή Αbbot dulche de leche, που μπορείτε να τα συνοδεύσετε με παγωτό ή σορμπέ. Η κάβα, επίσης, είναι καλά ενημερωμένη και θα βρείτε μια μεγάλη ποικιλία, από κρασιά και κοκτέιλς. Ακολουθήστε τις συμβουλές της Sommelier και δεν θα απογοητευτείτε! Μια από τις καινοτομίες του Abbot είναι το τραπέζι του σεφ. Τι γίνεται εκεί; Σε ένα μεγάλο μοναστηριακό τραπέζι, ο σεφ μαγειρεύει για την παρέα που θα το κλείσει σχεδόν μπροστά της. Εδώ η κράτηση είναι απαραίτητη, διότι η προετοιμασία είναι σημαντική και μεγάλη. Σίγουρα, πάντως, αποτελεί μια εξαιρετική πρόταση για μια ιδιαίτερη έξοδο , ή για μια ειδική περίσταση, όπως γενέθλια, επετείους κτλ. Το Σάββατο και την Κυριακή (11:00 - 16:00) μπορείτε να απολαύσετε και ένα από τα γευστικότερα brunch των βορείων προαστίων, με λαχταριστά αυγά και γλυκιές γεύσεις. Τέλος, από τον Γενάρη θα διοργανώνονται κι ιδιαίτερες βραδιές οινογνωσίας με διαφορετικό κάθε φορά αμπελώνα. Τhe Abbot Βασιλέως Γεωργίου 3, Χαλάνδρι, Τ. 210 6825881, Καθημερινά από τις 18:00, Σάββατο &amp; Κυριακή από τις 11:00 Πηγή:&amp;nbsp;www.bovary.gr &amp;nbsp;
