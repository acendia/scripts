Title:
Διαμαρτυρία του αντιπεριφερειάρχη Πολιτισμού Χάρη Ρώμα για τη διαρροή στην Παλαιολόγου, στο Χαλάνδρι
Description:
Διαμαρτυρία του αντιπεριφερειάρχη Πολιτισμού της Περιφέρειας Αττικής και δημότη Χαλανδρίου, Χάρη Ρώμα: Ως πότε η διοίκηση του Δήμου Χαλανδρίου, στο όποιο πρόβλημα παρουσιάζεται ή στην όποια δική της αμέλεια ή ολιγωρία, θα ρίχνει το μπαλάκι ευθυνών στην Περιφέρεια Αττικής; Ως πότε κάποιοι που παριστάνουν τους σωτήρες, στα δύσκολα θα εφαρμόζουν την τακτική: ΑΠΕΛΘΕΤΩ ΑΠ’ ΕΜΟΥ ΤΟ ΠΟΤΗΡΙΟΝ ΤΟΥΤΟ; Επί του προκειμένου το καινούργιο ψέμα που διαδίδουν στελέχη ή άλλα «πρωτοπαλίκαρα» του Δήμου Χαλανδρίου έχει να κάνει με τη διαρροή στην οδό Παλαιολόγου, στο ύψος της πλατείας Φλύας (πρώην Κέννεντυ). Η διοίκηση του Δήμου Χαλανδρίου διατείνεται ότι κατόπιν αυτοψίας της διαπιστώθηκε διαρροή στο σύστημα άρδευσης που εξυπηρετεί τα παρτέρια και τα σιντριβάνια της περιοχής και αυτή η διαρροή οφείλεται στην Περιφέρεια Αττικής που έδωσε άδεια σε κάποιο πάροχο να σκάψει και να κάνει εγκάρσια τομή για να περάσουν οπτικές ίνες στο οδόστρωμα Παλαιολόγου - Παπανικολή. Σύμφωνα πάντα με τη διοίκηση του δήμου οι εργασίες αυτές προκάλεσαν τη διαρροή. Η Περιφέρεια Αττικής απάντησε την 31-03-2022 με το υπ’ αρ. 270426 έγγραφο και απαντά ξανά μέσω εμού ότι οι τεχνικές μας υπηρεσίες ουδέποτε προέβησαν σε τεχνικές εργασίες εγκατάστασης οπτικών ινών, ούτε έδωσαν ανάλογη άδεια σε κάποιον πάροχο. Ακόμη όμως κι αν έδινα, το βάθος των εργασιών στο επίμαχο σημείο θα ήταν 10 εκατοστά. Τα δίκτυα άρδευσης όμως κυμαίνονται σε βάθη 0,6 έως 0,9 μέτρα! Σε μεγάλο βάθος δηλαδή για να έχουν βλαφτεί από εργασίες που γίνονται λίγο πιο κάτω από την επιφάνεια. Πιθανή φθορά στο δίκτυο άρδευσης επισημαίνουμε ότι ίσως οφείλεται στην παλαιότητα του δικτύου άρδευσης. Η ΣΥΝΤΗΡΗΣΗ ΚΑΙ ΛΕΙΤΟΥΡΓΙΑ ΤΟΥ ΣΥΣΤΗΜΑΤΟΣ ΑΡΔΕΥΣΗΣ ΕΙΝΑΙ ΟΜΩΣ ΑΠΟΚΛΕΙΣΤΙΚΑ ΑΡΜΟΔΙΟΤΗΤΑ ΤΟΥ ΔΗΜΟΥ. Ο Δήμος Χαλανδρίου όφειλε, όπως έκανε στις 5/07/2022, ο Δήμος Κηφισιάς, να καταθέσει αίτημα στη Διεύθυνση τεχνικών έργων της Περιφέρειας Αττικής για άδεια αποκλεισμού τμήματος της οδού και εκσκαφής για να διερευνήσει τη βλάβη. Ο Δήμος Κηφισιάς έλυσε το αντίστοιχο πρόβλημα. Ο Δήμος Χαλανδρίου αρέσκεται στο να επιρρίπτει τις ευθύνες του αλλού. Κρίμα!
