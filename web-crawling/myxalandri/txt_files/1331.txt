Title:
Βράβευση του Δήμου Χαλανδρίου στα &quot;Greek Green Awards 2018&quot;
Description:
Με επιτυχία ολοκληρώθηκε η παρουσία του Δήμου Χαλανδρίου στο 2ο Συνέδριο Verde Tec Forum, που διοργανώθηκε στο εκθεσιακό κέντρο MEC Παιανίας υπό την αιγίδα του Υπουργείου Περιβάλλοντος και Ενέργειας, της Κεντρικής Ένωσης Δήμων Ελλάδος και του Τεχνικού Επιμελητηρίου Ελλάδος, στις 2 με 4 Μαρτίου 2018, με θέμα τις τεχνολογίες περιβάλλοντος και την προσαρμογή στην Πράσινη και Κυκλική Οικονομία. Την Παρασκευή 2/3/2018 στην εναρκτήρια ενότητα του forum με τίτλο “Aπό τα περιβαλλοντικά προγράμματα στην κυκλική οικονομία’’ o καθηγητής Γεράσιμος Λυμπεράτος πραγματοποίησε ομιλία κατά τη διάρκεια της οποίας παρουσίασε το Ευρωπαϊκό πρόγραμμα οικιακής κομποστοποίησης Waste4Think. Το εν λόγω ευρωπαϊκό πρόγραμμα του Δήμου Χαλανδρίου απέσπασε και το βραβείο επεξεργασίας στερεών αποβλήτων το οποίο και απονεμήθηκε την ίδια ημέρα στην παρουσίαση και βράβευση καλών πρακτικών των ΟΤΑ, “Greek Green Awards 2018”. Το βραβείο παρέλαβε εκπροσωπώντας τον δήμαρχο ο αντιδήμαρχος Περιβάλλοντος-Καθαριότητας κ. Χριστουλάκης Δημήτρης ο οποίος και ευχαρίστησε για αυτό, τον επιστημονικό υπεύθυνο του προγράμματος Waste4Τhink, καθηγητή του ΕΜΠ και δημοτικό σύμβουλό Χαλανδρίου Γεράσιμο Λυμπεράτο που με την σειρά του μετέφερε τις δικές του ευχαριστίες σε όλους όσους συνέβαλαν στην επιτυχία του προγράμματος αλλά και στους διοργανωτές της Έκθεσης. Το βραβείο αποτελεί μια σημαντική αναγνώριση της προσπάθειας εναλλακτικής διαχείρισης των απορριμμάτων. Ο Δήμος Χαλανδρίου ευχαριστεί ιδιαίτερα όλους όσους συμμετέχουν στην προσπάθεια αυτή επί 15 μήνες τώρα δείχνοντας τον δρόμο για μια άλλη διαχείριση στερεών αποβλήτων. &amp;nbsp;
