Title:
Ξεκίνησε το πρόγραμμα “Ανακύκλωση στις Λαϊκές Αγορές της Αττικής”
Description:
Η Περιφέρεια Αττικής, σε συνεργασία με τον Ενιαίο Διαβαθμιδικό Σύνδεσμο Νομού Αττικής (ΕΔΣΝΑ), ξεκίνησε σήμερα την υλοποίηση ενός ολοκληρωμένου επικοινωνιακού προγράμματος, για την προώθηση της ανακύκλωσης, της ξεχωριστής συλλογής βιοαποβλήτων και την εφαρμογή των κανόνων της κυκλικής οικονομίας. Κεντρικό μήνυμα του Προγράμματος Επικοινωνίας είναι το «Δώσε Αξία στα σκουπίδια σου» και στο πλαίσιο αυτό υλοποιείται η δράση που θα αναπτύσσεται σε περίπου 240 λαϊκές αγορές της Περιφέρειας Αττικής, σε συνεργασία με τους επαγγελματίες και παραγωγούς που δραστηριοποιούνται στον συγκεκριμένο χώρο. Η δράση «Ανακύκλωση στις Λαϊκές Αγορές της Αττικής», θα διαρκέσει από σήμερα Τρίτη 26 Απριλίου, ως τις 24 Μαΐου. Καθημερινά, σε έως 20 λαϊκές αγορές, σε διαφορετικούς Δήμους, που έχουν επιλεγεί από την αρμόδια Διεύθυνση της Περιφέρειας Αττικής, θα βρίσκεται ένα «κινητό πράσινο σημείο» του ΕΔΣΝΑ, μαζί με ομάδα εκπαιδευμένων προωθητών, οι οποίοι θα αναλάβουν μεταξύ άλλων: να προβάλλουν στους πολίτες τα οφέλη της ανακύκλωσης, να τους ενημερώσουν για τους τρόπους με τους οποίους μπορούν εύκολα να ανακυκλώνουν, στον τόπο που ζουν, να τους δώσουν τη δυνατότητα να εγγραφούν σε προγράμματα επιβράβευσης κι ανταπόδοσης, με βάση τις ποσότητες που θα ανακυκλώνουν, να τους ενημερώσουν για τη χωριστή συλλογή βιοαποβλήτων μέσω της χρήσης του καφέ κάδου, αλλά και να τους μοιράσουν δωρεάν πιστοποιημένο κομπόστ που παράγεται σήμερα από τον ΕΔΣΝΑ, μέσα από την επεξεργασία των «πράσινων» απορριμμάτων. Το αναλυτικό πρόγραμμα της δράσης και τις λαϊκές αγορές που θα εξελίσσεται καθημερινά, έχουν αναρτηθεί στην ιστοσελίδα του ΕΔΣΝΑ και της Περιφέρειας Αττικής. Παράλληλα, η δράση θα υποστηριχθεί και με ραδιοφωνικό spot που θα προβληθεί στο διάστημα που η δράση θα εξελίσσεται. Η Ανακύκλωση μας ωφελεί όλους Mε αφορμή την έναρξη του προγράμματος, ο περιφερειάρχης Αττικής Γιώργος Πατούλης επισημαίνει ότι «μέσα από τη δράση “Ανακύκλωση στις Λαϊκές Αγορές της Αττικής” η Περιφέρεια Αττικής και ο ΕΔΣΝΑ στέλνουν το ισχυρό μήνυμα πως “Η ανακύκλωση μας ωφελεί όλους”. Ωφελεί το περιβάλλον και την ποιότητα ζωής των πολιτών, αλλά ωφελεί και την “τσέπη” μας, αφού όσο περισσότερο ανακυκλώνουμε, τόσο λιγότερα χρήματα θα πληρώνουμε για τη διαχείριση των σκουπιδιών, Δήμοι και πολίτες». Το Πρόγραμμα για τον Βόρειο Τομέα για την τρέχουσα εβδομάδα έχει ως εξής: Δήμος Μεταμόρφωσης, Τετάρτη 27/04, Λαϊκή Αγορά οδός Σωκράτους Δήμος Νέας Ιωνίας, Πέμπτη 28/04, Λαϊκή Αγορά οδός Κ. Βάρναλη Δήμος Χαλανδρίου, Πέμπτη 28/04, Λαϊκή Αγορά οδός Παρνασσού Δήμος Αγ. Παρασκευής, Παρασκευή 29/04, Λαϊκή Αγορά οδός Μακεδονίας Δήμος Ηρακλείου Αττικής, Παρασκευή 29/04, Λαϊκή Αγορά οδός Κουντουριώτου Δήμος Αμαρουσίου, Σάββατο 30/04, Λαϊκή Αγορά οδός Αθ. Διάκου  
