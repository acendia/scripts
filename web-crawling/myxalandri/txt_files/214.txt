Title:
Με “30 Ημέρες Μουσικής” συνεχίζεται το 1ο Φεστιβάλ της Περιφέρειας Αττικής στο Αττικό Άλσος
Description:
Με 30 Ημέρες Μουσικής συνεχίζεται και τον Σεπτέμβριο το 1ο Φεστιβάλ της Περιφέρειας Αττικής στο θέατρο “Κατίνα Παξινού” στο Αττικό Άλσος, που διοργανώνεται με πρωτοβουλία του περιφερειάρχη Αττικής Γιώργου Πατούλη και σε στενή συνεργασία με τον αντιπεριφερειάρχη Πολιτισμού, Χάρη Ρώμα. Από την Πέμπτη 1η Σεπτεμβρίου και μέχρι τις 2 Οκτωβρίου, στο πλαίσιο του 2ου μέρους του Φεστιβάλ, ο χώρος του θεάτρου θα γεμίσει αυτή τη φορά από τους ήχους γνωστών καλλιτεχνών σε ένα πολυθεματικό πρόγραμμα μουσικών παραστάσεων οι οποίες περιλαμβάνουν, μεταξύ άλλων: Mεγάλο αφιέρωμα στα 100 χρόνια από τη Mικρασιατική Kαταστροφή από το Εκκλησιαστικό Ίδρυμα Βυζαντινής και Παραδοσιακής Μουσικής Ιεράς Αρχιεπισκοπής Αθηνών με τη Σοφία Μάνου και τον Σταύρο Χαλιαμπάλια. Και ακόμα, συναυλία με την Ελευθερία Αρβανιτάκη και τον Γιώργο Περρή, συναυλία με την εξαιρετική συνθέτρια-σολίστ αρκοντεόν Ζωή Τηγανούρια, μαγευτική βραδιά με τον Γιώργο Φραγκούλη και την Deborah Mayers, μουσικοθεατρικό δρώμενο με τη σοπράνο Τζίνα Φωτεινοπούλου, αφιέρωμα στην οπερέτα με τον μαέστρο Γιώργο Νιάρχο με τη σολίστ Μάρα Θρασυβουλίδου, συναυλία με τον Νίκο Πορτοκάλογλου και τη Ρένα Μόρφη, τον Παντελή Θαλασσινό και τον Γεράσιμο Ανδρεάτο, τον Ματθαίο και τον Κωνσταντίνο Τσαχουρίδη, τη Λένα Αλκαίου και τη Σοφία Βόσσου, τον Γιάννη Βαρδή και τον Γιώργο Λιανό, τη Μαρίνα Σάττι, τον Άκη Δείξιμο, την Τίνα Τράκου, τον Σταύρο Σαλαμπασόπουλο και την Αρτέμιδα Ματαφιά και άλλους πολλούς καλλιτέχνες που θα συνεπάρουν το κοινό και θα προσφέρουν ατελείωτες ώρες απόλαυσης. Υπενθυμίζεται ότι το πρώτο μέρος, το οποίο ήταν αφιερωμένο στο Θέατρο, ολοκληρώθηκε με επιτυχία τον Ιούλιο προσελκύοντας πλήθος θεατρόφιλων που απόλαυσαν τις προγραμματισμένες θεατρικές παραστάσεις, στο εμβληματικό ανοιχτό θέατρο “Κατίνα Παξινού”, το οποίο ανακαινίστηκε εκ βάθρων πρόσφατα από την Περιφέρεια Αττικής, με πρωτοβουλία του Γ. Πατούλη και την αμέριστη φροντίδα του Χ. Ρώμα. Ο περιφερειάρχης Αττικής Γιώργος Πατούλης επισημαίνει σχετικά: «Με ένα ευρύ πρόγραμμα εκδηλώσεων, η Περιφέρεια Αττικής στέλνει σε κάθε γωνιά της Αττικής το μήνυμα του πολιτισμού και της Τέχνης. Είμαστε ιδιαίτερα υπερήφανοι που οι πολιτιστικές εκδηλώσεις αγκαλιάζονται θερμά από τους πολίτες μας. Αποτελεί, επίσης, ικανοποίηση για εμάς το γεγονός ότι μπορούμε και αποδίδουμε με συστηματική δουλειά, αναβαθμισμένους χώρους πολιτισμού, όπως είναι το θέατρο “Κατίνα Παξινού”, στο Αττικό Άλσος, όπου φέτος υλοποιείται, πραγματικά, ένας “μαραθώνιος” πολιτιστικών εκδηλώσεων με 30 ημέρες Θέατρο και 30 ημέρες Μουσική για όλους τους πολίτες της Αττικής μας». Από την πλευρά του, ο αντιπεριφερειάρχης Πολιτισμού, Χάρης Ρώμας δήλωσε: «Αυτό το φεστιβάλ στήθηκε με πολύ κόπο, αλλά είναι πράγματι μεγάλη η ανταμοιβή μας βλέποντας όλη αυτή την πληθώρα κόσμου να παρακολουθεί τις εκδηλώσεις και να τις χειροκροτά με ενθουσιασμό. Αλλά και τους καλλιτέχνες, να εκφράζουν μεγάλη ικανοποίηση από τις συνθήκες της διοργάνωσης». Όλες οι μουσικές παραστάσεις ξεκινούν στις 21:00 και η είσοδος για το κοινό είναι δωρεάν. Κρατήσεις θέσεων θα γίνονται μέσω της ιστοσελίδας της Περιφέρειας Αττικής και στον σύνδεσμο: https://www.ticketservices.gr/event/perifereia-attikis-festival-theatrou-2022/. Το πλήρες πρόγραμμα του 2ου μέρους του Φεστιβάλ στο Αττικό Άλσος με «30 Ημέρες Μουσικής»: ΣΕΠΤΕΜΒΡΙΟΣ / ΟΚΤΩΒΡΙΟΣ - ΜΗΝΑΣ ΜΟΥΣΙΚΗΣ Πέμπτη, 1η Σεπτεμβρίου: Μουσικoχορευτική παράσταση με τίτλο «Μικρά Ασία - Τόπος Ελληνικός. 100 Χρόνια Προσφυγικής Ζωής». Ένα αφιέρωμα στα 100 χρόνια από την Καταστροφή της Μ. Ασίας, της Ανατολικής Θράκης και τον Ξεριζωμό του Ελληνισμού της Ανατολής από το Εκκλησιαστικό Ίδρυμα Βυζαντινής και Παραδοσιακής Μουσικής Ιεράς Αρχιεπισκοπής Αθηνών, την Ορχήστρα «ΚΑΝΩΝ» της Ιεράς Αρχιεπισκοπής Αθηνών, υπό τη διεύθυνση του μαέστρου Γιώργου Δεμελή. Ερμηνεύουν η Σοφία Μάνου και ο Σταύρος Χαλιαμπάλιας. Αφήγηση: Άννα Λιάμη. Συμμετέχει το χορευτικό τμήμα του Κέντρου Εκκλησιαστικής Διακονίας Οινοφύτων και το Χορευτικό της Ακαδημίας Ελληνικών Παραδοσιακών Χορών «Λυγκηστές». Σάββατο, 3 Σεπτεμβρίου: Μουσική συναυλία με τον Μάριο Φραγκούλη και την Deborah Mayers. Δευτέρα, 5 Σεπτεμβρίου: Μουσική συναυλία με τον Ματθαίο και τον Κωνσταντίνο Τσαχουρίδη. Ένα μουσικό συναπάντημα από παραδοσιακό τραγούδι των Ελλήνων του Πόντου και το πολυφωνικό τραγούδι της Ηπείρου. Τρίτη, 6 Σεπτεμβρίου: Μουσική συναυλία με τίτλο «Βάρα Νταγερέ». Μια μουσική παράσταση με τα ωραιότερα κλασσικά λαϊκά τραγούδια μεγάλων δημιουργών κι αναφορές στην παράδοση και το ρεμπέτικο. Ερμηνεύουν ο Μπάμπης Βελισσάριος, ο Δημήτρης Ρέππας και (φιλική συμμετοχή) η Στέλλα Καρύδα. Τετάρτη, 7 Σεπτεμβρίου: Μουσικοθεατρική παράσταση με τίτλο «Ή εμένα ή την άλλη» με τη Λένα Αλκαίου και τη Σοφία Βόσσου. Παρασκευή, 9 Σεπτεμβρίου: Μουσική συναυλία με τη Μαρίνα Σάττι. Σάββατο, 10 Σεπτεμβρίου: Μουσική συναυλία με τίτλο «Ταξίδι στο χρόνο» με την Τερέζα και τον Γιώργο Κατσαρό. Μαζί τους το συγκρότημα Latina Loca. Κυριακή, 11 Σεπτεμβρίου: Μουσική συναυλία με τίτλο «Η Αρχόντισσα και ο Αλήτης-Ωδή στους συνθέτες και στιχουργούς που έντυσαν τις ταινίες του ελληνικού κινηματογράφου με τους ήχους του», με την Τίνα Τράκου και τον μαέστρο Νίκο Κρητικό. Δευτέρα, 12 Σεπτεμβρίου: Μουσική συναυλία - Αφιέρωμα στον σπουδαίο Γρηγόρη Μπιθικώτση, τον «Ερμηνευτή της Ρωμιοσύνης» που φέτος εορτάζονται τα 100 έτη από τη γέννησή του. Ερμηνεύει ο Γρηγόρης Μπιθικώτσης. Αφηγήτρια η Άννα Μπιθικώτση. Τρίτη, 13 Σεπτεμβρίου: Μουσική συναυλία με τίτλο «Εκεί που η πέτρα μαύρισε ανθίσαν μενεξέδες», με τον Γεράσιμο Ανδρεάτο, τον Μάκη Ψαραδέλλη, τη Σταυρούλα Εσαμπαλίδη και την Ελένη Καρακάση. Τετάρτη, 14 Σεπτεμβρίου: Μουσική συναυλία με την Ελευθερία Αρβανιτάκη και τον Γιώργο Περρή. Πέμπτη, 15 Σεπτεμβρίου: Μουσική συναυλία - Αφιέρωμα στον Μίκη Θεοδωράκη με την Ορχήστρα Μίκης Θεοδωράκης. Ερμηνεύει ο Βασίλης Λέκκας, ο Άγγελος Θεοδωράκης και η Ρίτα Αντωνοπούλου. Παρασκευή, 16 Σεπτεμβρίου: Μουσική συναυλία με τον Γιάννη Βαρδή, τον Γιώργο Λιανό και τη Μαρία Καρλάκη. Σάββατο, 17 Σεπτεμβρίου: Μουσική συναυλία με τον Άκη Δείξιμο και τον Κώστα Δόξα. Κυριακή, 18 Σεπτεμβρίου: Μουσική συναυλία με τίτλο «Όταν ο Μίμης μαγεύει...». Ένα αφιέρωμα στον σπουδαίο Μίμη Πλέσσα. Δευτέρα, 19 Σεπτεμβρίου: Μουσική συναυλία με τη Ζωή Τηγανούρια. Τρίτη, 20 Σεπτεμβρίου: Μουσική συναυλία με τον Παντελή Θαλασσινό, τον Γεράσιμο Ανδρεάτο, τη Βιολέτα Ίκαρη, την Ιουλία Καραπατάκη κ.ά. Πέμπτη, 22 Σεπτεμβρίου: Μουσική συναυλία με τίτλο «Ταξίδι στο Χρόνο», μια αναδρομή από τον ελληνικό κινηματογράφο και το ρεμπέτικο μέσα σε αυτόν. Ερμηνεύουν η Μαριαλένα Ροζάκη και ο Άρης Πλασκοβίτης. Σάββατο, 24 Σεπτεμβρίου: Μουσική συναυλία με τίτλο «Με πινέλα και Χρώματα μόνο», με τη σοπράνο Τζίνα Φωτεινοπούλου και τον ηθοποιό - ερμηνευτή Παναγιώτη Πετράκη. Καλλιτεχνική Επιμέλεια: Φωκάς Ευαγγελινός. Δευτέρα, 26 Σεπτεμβρίου: Μουσική συναυλία με τον Σταύρο Σαλαμπασόπουλο και την Αρτέμιδα Ματαφιά. Πέμπτη, 29 Σεπτεμβρίου: Μουσική συναυλία με το νεανικό συγκρότημα Andronikos and the Band και στη συνέχεια με τους Peppers Beatles Tribute Band. Μία βραδιά γεμάτη rock αναμνήσεις αλλά και έντεχνο τραγούδι. Παρασκευή, 30 Σεπτεμβρίου: Μουσική συναυλία με τον Νίκο Πορτοκάλογλου και τη Ρένα Μόρφη. Σάββατο, 1η Οκτωβρίου: Μουσική συναυλία με τίτλο «Αγάπης Λόγια», με τη σολίστ υψίφωνο Μάρα Θρασυβουλίδου και τον τενόρο Αντώνη Κορωναίο, υπό την καλλιτεχνική διεύθυνση του μαέστρου Γιώργου Νιάρχου. Ένα μελωδικό ταξίδι με υπέροχα ακούσματα από την ελληνική οπερέτα και αγαπημένα τραγούδια των Αττίκ, Μιχάλη Σουγιούλ και Κώστα Γιαννίδη. Η εκδήλωση είναι αφιερωμένη στην Παγκόσμια Ημέρα Ηλικιωμένων. Κυριακή, 2 Οκτωβρίου: Μουσική συναυλία με τίτλο «Folkie - Rockie. Από τη rock στην παράδοση», με το συγκρότημα Karmica και τον Γιώργο Παντερή. Guest ο Γιάννης Ζουγανέλης.  
