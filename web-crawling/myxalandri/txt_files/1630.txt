Title:
Έπεσε η αυλαία του 9ου Μαθητικού Φεστιβάλ Χαλανδρίου
Description:
Αυλαία έριξε το 9ο Μαθητικό Φεστιβάλ Χαλανδρίου και η Ένωση Συλλόγων Γονέων Μαθητών Χαλανδρίου εξέδωσε το ακόλουθο δελτίο τύπου: Αγαπητοί φίλοι, γονείς, εκπαιδευτικοί, Αγαπητά παιδιά, Την Παρασκευή 29 Ιουνίου 2018 έπεσε η αυλαία του 9ου Μαθητικού Φεστιβάλ. Για ακόμη μια χρονιά συνεργάστηκαν για την επιτυχή διοργάνωσή του η Ένωση Γονέων, οι Σύλλογοι Γονέων, οι εκπαιδευτικοί και οι μαθητές με στόχο να αναδειχθούν οι δράσεις που αναπτύσσονται από τις σχολικές κοινότητες κατά τη διάρκεια της σχολικής χρονιάς. Τα σχολεία της πόλης μας απέδειξαν για μια ακόμη φορά ότι είναι ζωντανά κύτταρα ανάπτυξης τέχνης και πολιτισμού. Το Μαθητικό Φεστιβάλ αποτελεί το αποκορύφωμα της προσπάθειας αυτής και είναι μια μεγάλη γιορτή δημιουργικής έκφρασης και χαράς για όλους εμάς. Πλούσιο σε δραστηριότητες, δρώμενα και εκδηλώσεις το φετινό Φεστιβάλ περιελάμβανε: Καλλιτεχνικές εκδηλώσεις: θεατρικές, χορευτικές και μουσικές παρουσιάσεις, όπου παρά τις άστατες καιρικές συνθήκες που οδήγησαν σε αλλαγές του αρχικού προγράμματος, καταφέραμε να το φέρουμε εις πέρας με τη βοήθεια όλων. Αθλητικά δρώμενα: τουρνουά μπάσκετ και παρουσίαση πολεμικών τεχνών. Έκθεση εικαστικών - μαθητικής δημιουργίας &amp; τεχνολογίας. Συναυλία μαθητικών συγκροτημάτων Γυμνασίων -για πρώτη φορά- και Λυκείων. Σχολικές θεατρικές παραστάσεις. Επίσης, είχαμε τη χαρά να φιλοξενήσουμε και φέτος παιδιά από σχολεία των Δήμων Βριλησσίων, Παλλήνης, Ιλίου, Καλλιθέας και Γέρακα, που συνεργάζονται με επιτυχία με μέλη της σχολικής κοινότητας του Χαλανδρίου. Σε αυτό το ταξίδι πολιτισμού τα παιδιά μας μετέφεραν το μήνυμα του φετινού φεστιβάλ, «ειρήνη» για όλα τα παιδιά του κόσμου, μας έκαναν να νιώσουμε πως «μες την ειρήνη διάπλατα ανασαίνει όλος ο κόσμος με όλα τα όνειρά του», και μας γέμισαν ελπίδα για μια καλύτερη κοινωνία, για ένα καλύτερο μέλλον. Ευχαριστούμε θερμά όλους όσους μας τίμησαν με την παρουσία τους αλλά και όλους όσους δούλεψαν με πολλή αγάπη και μεράκι για την επιτυχή οργάνωση και διενέργεια του 9ου Μαθητικού Φεστιβάλ. Τα μέλη της Οργανωτικής Επιτροπής του Φεστιβάλ, τους Συλλόγους Γονέων, τους δασκάλους και προπονητές των δραστηριοτήτων καθώς και τους Διευθυντές και τους εκπαιδευτικούς των δημόσιων σχολείων της πόλης μας που συνεχίζουν να αγκαλιάζουν με ακόμα μεγαλύτερη θέρμη τον θεσμό αυτό. Για την στήριξή τους, τον Δήμο Χαλανδρίου, τους εργαζομένους του Δήμου και το Σώμα Εθελοντών Σαμαρειτών του Ελληνικού Ερυθρού Σταυρού. Ειδικότερα, ευχαριστούμε τη σχολική κοινότητα του 5ου Δημοτικού για τη φιλοξενία μέρους των καλλιτεχνικών εκδηλώσεων, το Τμήμα Γ’ Εφαρμοσμένων Τεχνών του 1ου ΕΠΑΛ Χαλανδρίου για το δημιουργικό της αφίσας και του προγράμματος και τη σχολική κοινότητα του 14ου Δημοτικού για το «μήνυμα» του φετινού Φεστιβάλ. Πάνω από όλα ευχαριστούμε τους πρωταγωνιστές του Φεστιβάλ, τα παιδιά που μας δώρισαν απλόχερα τη δημιουργικότητά τους, το πάθος τους, το χαμόγελό τους, τη λάμψη τους και την καρδιά τους!!Ραντεβού στο επόμενο Μαθητικό Φεστιβάλ το 2019 θέτοντας, όπως κάθε φορά, τον στόχο να είναι ακόμα καλύτερο από το προηγούμενο. Σας ευχόμαστε Καλό Καλοκαίρι!! Το Διοικητικό Συμβούλιο της Ένωσης Συλλόγων Γονέων Μαθητών Δήμου Χαλανδρίου&amp;nbsp; &amp;nbsp; Φωτογραφίες από τη σελίδα της Ένωσης Συλλόγων Γονέων Μαθητών Χαλανδρίου στο Facebook: ΣΥΝΑΥΛΙΑ ΜΑΘΗΤΙΚΩΝ ΣΥΓΚΡΟΤΗΜΑΤΩΝ 9ΟΥ ΜΑΘΗΤΙΚΟΥ ΦΕΣΤΙΒΑΛ ΚΑΛΛΙΤΕΧΝΙΚΕΣ ΕΚΔΗΛΩΣΕΙΣ 9ΟΥ ΜΑΘΗΤΙΚΟΥ ΦΕΣΤΙΒΑΛ ΡΕΜΑΤΙΑ &amp;nbsp;
