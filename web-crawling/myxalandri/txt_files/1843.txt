Title:
Ομάδα αυτοβοήθειας για την κατάθλιψη και τη διπολική διαταραχή στο Χαλάνδρι
Description:
Ομάδα Αυτοβοήθειας για την αντιμετώπιση της κατάθλιψης και της διπολικής διαταραχής λειτουργεί στον Δήμο Χαλανδρίου, κάθε Σάββατο απόγευμα. Η ομάδα συντονίζεται από εθελοντές με προσωπική εμπειρία κατάθλιψης ή διπολικής διαταραχής και υποστηρίζεται από την Ελληνική Εταιρεία Διαταραχών Διάθεσης «ΜΑΖΙ». Ομάδες αυτοβοήθειας του «ΜΑΖΙ» για την κατάθλιψη και τη διπολική διαταραχή στον Δήμο Χαλανδρίου Τι είναι η ομάδα αυτοβοήθειας του ΜΑΖΙ για την κατάθλιψη και τη διπολική διαταραχή; Στις συναντήσεις της ομάδας, οι συμμετέχοντες μοιράζονται τις εμπειρίες τους, τα προσωπικά τους συναισθήματα, την ενημέρωση που έχει ο καθένας και τις στρατηγικές που έχουν αναπτύξει προκειμένου να αντιμετωπίζουν την κατάθλιψη και να ζουν μια ικανοποιητική ζωή. Πρόκειται δηλαδή για αλληλο-υποστήριξη μέσω της ανταλλαγής προσωπικών εμπειριών, γνώσης, προβληματισμών, ανησυχιών, στρατηγικών και δεξιοτήτων στην καθημερινή ζωή. Είναι συνάντηση αισιοδοξίας με εστίαση στην αλληλοβοήθεια, την ελπίδα και την ενθάρρυνση. Αν χρειαζόταν να δώσουμε έναν πιο σύντομο ορισμό, θα μπορούσαμε να πούμε πως “η ομάδα αυτοβοήθειας είναι μια συνάντηση ομοτίμων που υποστηρίζουν, ενθαρρύνουν και διευκολύνουν ο ένας τον άλλο να βοηθήσει τον εαυτό του. Ο κάθε ένας μπορεί να ακολουθεί το δικό του μονοπάτι προς την ανάρρωση και την ευεξία αλλά επιλέγει να κάνει αυτό το ταξίδι μαζί με άλλους που επιθυμούν τον ίδιο προορισμό”. Η ομάδα συντονίζεται από εθελοντές - άτομα με προσωπική εμπειρία με την κατάθλιψη ή τη διπολική διαταραχή. Η ομάδα αυτοβοήθειας δεν επιτελεί θεραπευτικό κλινικό ρόλο και άρα δεν υποκαθιστά ή αντικαθιστά τη θεραπεία των συμμετεχόντων (φαρμακευτική, ψυχιατρική, ψυχοθεραπευτική). Οι συμμετέχοντες φέρουν ακέραια την ευθύνη για τη θεραπεία που ακολουθούν (ή δεν ακολουθούν). Οι συναντήσεις της ομάδας είναι εβδομαδιαίες. Τι δεν είναι η ομάδα αυτοβοήθειας; Δεν είναι θεραπεία ή αντικατάστατο οποιασδήποτε θεραπείας. Δεν παρέχει διαγνωστική εκτίμηση. Δεν είναι πρόγραμμα βασισμένο στις αρχές των «12 βημάτων». Δεν είναι διάλεξη ειδικών. Τι είναι η Ελληνική Εταιρεία Διαταραχών Διάθεσης - «ΜΑΖΙ»; Το ΜΑΖΙ είναι ένα αναγνωρισμένο μη κερδοσκοπικό σωματείο που ιδρύθηκε το 2010 και αποτελείται κατά πλειοψηφία από λήπτες υπηρεσιών ψυχικής υγείας. Οργανώνει συστηματικά ομάδες αυτοβοήθειας για τις Διαταραχές Διάθεσης (καταθλιπτικές και διπολικές διαταραχές) σε Αθήνα και Θεσσαλονίκη. Η μεθοδολογία των ομάδων αυτοβοήθειας του ΜΑΖΙ βασίζεται στην αντίστοιχη της Depression and Bipolar Support Alliance (που σημαίνει σε ελεύθερη μετάφραση: Συμμαχία Υποστήριξης για την Κατάθλιψη και τη Διπολική Διαταραχή). Η DBSA USA είναι οργάνωση που διοικείται κατά 50% και παραπάνω από άτομα που πάσχουν από κατάθλιψη και διπολική διαταραχή και οργανώνει ομάδες αυτοβοήθειας που συντονίζονται από τους ίδιους τους λήπτες. Δραστηριοποιείται σε εθνικό επίπεδο στην Αμερική. Το ΜΑΖΙ αποτελεί επίσημο παράρτημά της στην Ελλάδα, όπου και οργανώνει ομάδες αυτοβοήθειας από το 2011. Οι συναντήσεις της ομάδας αυτοβοήθειας του ΜΑΖΙ στο Χαλάνδρι πραγματοποιούνται σε χώρο που παραχωρεί γενναιόδωρα για αυτό τον σκοπό ο Δήμος Χαλανδρίου. Για να μπορέσετε να συμμετέχετε στην ομάδα, χρειάζεται να καλέσετε στο 801 1000 201. [Αν δεν μας βρείτε, αφήστε μήνυμα στον τηλεφωνητή με το όνομά σας και ένα προσωπικό τηλέφωνο (δυνατά και καθαρά) και θα σας καλέσουμε μόλις μπορέσουμε. Παρακαλούμε για την υπομονή σας καθώς είμαστε όλοι εθελοντές. Τέλος, να γνωρίζετε ότι το τηλέφωνο από το οποίο θα σας καλέσουμε εμφανίζεται απόρρητο.] Περισσότερες πληροφορίες στο www.mazi.org.gr &amp;nbsp;
