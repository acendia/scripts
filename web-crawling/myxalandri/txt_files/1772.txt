Title:
Ο Δήμος Χαλανδρίου για το πλημμυρικό φαινόμενο στην Κόδρου
Description:
Ανακοίνωση του Δήμου Χαλανδρίου για τις πλημμύρες που συμβαίνουν τα τελευταία 25 χρόνια τουλάχιστον στη συμβολή των οδών Κόδρου και Κηφισίας: Οι πλημμύρες, που πλήττουν το συγκεκριμένο σημείο, οφείλονται στον στραγγαλισμό της διατομής του ρέματος του Ποδονίφτη κάτω από την Κηφισίας, όπου η διατομή του υπόγειου αγωγού μειώνεται περίπου στο μισό. Ταυτόχρονα ο αγωγός αυτός, στο κομμάτι που αφορά το Χαλάνδρι, διέρχεται κάτω από την οδό Σαρανταπόρου και Κόδρου και υδρομαστεύει μια τεράστια περιοχή του Υμηττού η οποία πρακτικά περιλαμβάνει το μεγαλύτερο κομμάτι του Δήμου Αγ. Παρασκευής. Σε κάθε περίπτωση θα πρέπει να γίνει σαφές ότι η διάνοιξη της διατομής του ρέματος Ποδονίφτη κάτω από την Κηφισίας είναι μονόδρομος για την αντιμετώπιση του ζητήματος των πλημμυρών στο Χαλάνδρι, όπως έδειξε η προκαταρκτική υδραυλική μελέτη του Δήμου Χαλανδρίου για το θέμα. Η διάνοιξη αυτή μπορεί να γίνει εφόσον στο ανοιχτό κομμάτι του ρέματος στη Φιλοθέη γίνουν σημειακές παρεμβάσεις σε 3 σημεία προστασίας και διευθέτησης των πρανών του ρέματος (στο σχολείο, το γυμναστήριο και την είσοδο του ανοιχτού στον κιβωτοειδή οχετό προς Νέα Ιωνία). Διευθετήσεις που ο Δήμος Φιλοθέης - Ψυχικού φαίνεται να αρνείται να κάνει. Η στρατηγική του Δήμου Χαλανδρίου όλα αυτά τα χρόνια είναι η διάνοιξη της στένωσης κάτω από την Κηφισίας σε συνεργασία με την Περιφέρεια και τον Δήμο Φιλοθέης - Ψυχικού. Από την μεριά του Δήμου υλοποιήθηκαν όλα όσα είχαν συμφωνηθεί (προτακτική υδραυλική μελέτη, τοπογραφική αποτύπωση φυσικού εδάφους και υπόγειου χώρου σε Χαλάνδρι και Φιλοθέη, διερεύνηση περιβαλλοντικών και κυκλοφοριακών ζητημάτων ενός έργου στην Κηφισίας). Το αναμενόμενο από δεκαετίες έργο αποκατάστασης της κακοτεχνίας κάτω από την Κηφισίας, βρίσκεται από τον Νοέμβριο του 2017 στα χέρια του Υπουργείου, μετά την άρνηση του Δήμου Φιλοθέης - Ψυχικού να συμβάλλει στην επίλυση του χρόνιου προβλήματος που έχει οδηγήσει στην απόγνωση δεκάδες συμπολίτες μας στην περιοχή. Από την πρώτη στιγμή της εκδήλωσης των πλημμυρικών φαινομένων, το Τμήμα Πολιτικής Προστασίας, το Τμήμα Πρασίνου και η διοίκηση του Δήμου βρίσκονται δίπλα στους κατοίκους, συνδράμοντας την Πυροσβεστική στην άντληση των νερών και την αποκατάσταση των υποδομών ενώ ξεκίνησε από την αρμόδια επιτροπή η καταγραφή των ζημιών. (φωτογραφίες από τον Συνοικισμό Χαλανδρίου)  
