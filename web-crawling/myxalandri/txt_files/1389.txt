Title:
Κάλεσμα εθελοντών σε κοινωνικές δράσεις του προγράμματος Waste4Think
Description:
Κάλεσμα εθελοντών σε κοινωνικές δράσεις στα πλαίσια του προγράμματος Waste4Think από τον κ. Γεράσιμο Λυμπεράτο, καθηγητή ΕΜΠ, δημοτικό σύμβουλο Χαλανδρίου εντεταλμένο για την ανακύκλωση:&amp;nbsp; Αγαπητοί/ες συνδημότες/τισσες Θα θέλαμε να σας καλέσουμε να συμμετάσχετε εθελοντικά σε κοινωνικές δράσεις που σκοπό έχουν την υιοθέτηση καλών πρακτικών στην κοινωνία του Χαλανδρίου, όσον αφορά την διαχείριση των απορριμμάτων. Η διαχείριση απορριμμάτων στο Χαλάνδρι έχει αρχίσει να μπαίνει σε μια νέα φάση.Με βάση το Τοπικό Σχέδιο Αποκεντρωμένης διαχείρισης Απορριμμάτων, έχουν αρχίσει να υλοποιούνται μια σειρά από φιλόδοξες δράσεις, με σκοπό την μείωση του ποσοστού των απορριμμάτων που καταλήγουν στην χωματερή, την αύξηση της ποιότητας και της ποσότητας των ανακτώμενων ανακυκλώσιμων υλικών, αλλά και την αξιοποίηση του πιο δύσκολου κλάσματος, των οργανικών απορριμμάτων. Ειδικά για το τελευταίο, οδηγός στις προσπάθειες του δήμου αποτελεί το Ευρωπαϊκό ερευνητικό πρόγραμμα Waste4Think, το οποίο υλοποιείται στον δήμο σε συνεργασία με 18 άλλους φορείς από όλη την Ευρώπη και υπό την καθοδήγηση της σχολής Χημικών Μηχανικών του Εθνικού Μετσόβιου Πολυτεχνείου. Οι εργασίες μας εστιάζουν στην αξιοποίηση οργανικών απορριμμάτων κουζίνας στα πλαίσια της κυκλικής οικονομίας, αξιολογώντας δυνατές εφαρμογές για το κλάσμα αυτό των απορριμμάτων. Ήδη έχει στηθεί πιλοτικά ένα δίκτυο κάδων για διαλογή στην πηγή οργανικών απορριμμάτων εθελοντών-νοικοκυριών (περίπου το 1% του πληθυσμού του δήμου), συλλέγονται με ειδικό όχημα με αισθητήρες καταγραφής βασικών χαρακτηριστικών τους, επεξεργάζονται σε εγκαταστάσεις του δήμου (ξήρανση/τεμαχισμός) και κατόπιν το παραγόμενο προϊόν μεταφέρεται στο ΕΜΠ για να μελετηθούν οι πιθανές εφαρμογές του - ενδεικτικά: παραγωγή βιοαερίου (μεθάνιο, υδρογόνο, hythane), παραγωγή βιοαιθανόλης, παραγωγή βιοπροσροφητικού υλικού, μικροβιακές κυψέλες καυσίμου, πελετοποίηση, κομποστοποίηση, εναλλακτικό καύσιμο για τσιμεντοβιομηχανία κα. Η τεχνολογική πρόοδος που συντελείται στα πλαίσια του προγράμματος έχει ήδη βάλει τις βάσεις για την σχεδίαση ενός σύγχρονου συστήματος διαχείρισης απορριμμάτων για τον δήμο με ορίζοντα τα Μηδενικά Απόβλητα. Οι τεχνολογικές εφαρμογές όμως αποτελούν τον έναν από τους δύο πυλώνες πάνω στους οποίους εδράζεται η επιτυχία ενός τέτοιου συστήματος. Το άλλο είναι η κοινωνική αποδοχή και ενεργός συμμετοχή και συνεργασία των πολιτών σε ένα τέτοιο σύστημα, μέσα από απλές αλλά πολύ σημαντικές αλλαγές σε κάποιες συνήθειες. Άλλωστε και η μέχρι τώρα επιτυχία του προγράμματός μας, στηρίζεται από την αποδοχή και την συμμετοχή εθελοντών. Μία από τις κοινωνικές δράσεις που φιλοδοξούμε να υλοποιήσουμε το ερχόμενο χρονικό διάστημα, είναι η παραγωγή επιστημονικής γνώσης από τους δημότες υπό την εποπτεία της επιστημονικής ομάδας του προγράμματος. Γνώση η οποία θα παραχθεί με επιστημονική μεθοδολογία, δεν θα “περιοριστεί” όμως σε ακαδημαϊκό πλαίσιο, αλλά θα μείνει στην κοινότητα σαν παρακαταθήκη, στην λογική της “Επιστήμης Πολιτών” (Citizen Science). Θα ξεκινήσουμε με την καταγραφή των οικολογικών χαρακτηριστικών των επιχειρήσεων του Χαλανδρίου, κυρίως καταστημάτων που προετοιμάζουν φαγητό προς κατανάλωση (εστιατόρια, μπαρ, καφετέριες κλπ) και καταστήματα που πωλούν φαγητό προς παρασκευή (μπακάλικα, μανάβικα, σούπερ μάρκετ κλπ). Τα δεδομένα που θα συλλεχθούν σκοπεύουμε να εισαχθούν σε μια ηλεκτρονική εφαρμογή, η οποία θα καθιστά πιο “ορατά” τα καταστήματα που χρησιμοποιούν καλές περιβαλλοντικές πρακτικές, αλλά και θα προωθεί και καλές περιβαλλοντικές καταναλωτικές συνήθειες. Εάν ενδιαφέρεστε να προσφέρετε εθελοντικά στην παραπάνω δράση, ή έχετε και άλλες ιδέες, σας καλούμε με χαρά να δηλώστε την συμμετοχή σας. Γεράσιμος Λυμπεράτος, Καθηγητής ΕΜΠ, δημοτικός σύμβουλος Χαλανδρίου εντεταλμένος για την ανακύκλωση. Για πληροφορίες και συμμετοχές στείλτε e-mail στο:&amp;nbsp;w4t@halandri.gr
