Title:
Δήμος Χαλανδρίου: «Ο κ. Χ. Ρώμας εκτίθεται ανεπανόρθωτα»
Description:
Με νέο δελτίο τύπου ο Δήμος Χαλανδρίου απαντά στην ανακοίνωση του αντιπεριφερειάρχη Πολιτισμού &amp;amp; Αθλητισμού Χάρη Ρώμα: Η «τρεμάμενη» μπροστά στην «επέλαση» του κ. Ρώμα διοίκηση Ρούσσου, θα επανέλθει με τα ερωτήματα που καίνε τον αντιπεριφερειάρχη Πολιτισμού και τα οποία αρνείται πεισματικά να απαντήσει: Γιατί δεν δημοσιοποιεί τις επιχορηγήσεις που έλαβαν οι δήμοι για τις πολιτιστικές δράσεις το Καλοκαίρι του 2022; Προφανώς, επειδή θα πρέπει να δικαιολογήσει γιατί ο Δήμος Χαλανδρίου έλαβε ως επιχορήγηση το …μυθικό ποσό των 700 ευρώ, ενώ άλλοι δήμοι έλαβαν ποσά χιλιάδων ευρώ. Καμία έκπληξη βέβαια, αυτή άλλωστε είναι η αντίληψη του κ. Ρώμα για τον τρόπο και τα κριτήρια που επιλέγει η Περιφέρεια να χρηματοδοτήσει τους δήμους, όπως μας έχει ξεκαθαρίσει ο ίδιος με δημόσια δήλωσή του από τις 9.9.22: «η Περιφέρεια Αττικής διαθέτει τα χρήματα του Προγράμματος Δημοσίων Επενδύσεων «σε ΟΠΟΙΟΝ ΔΗΜΟ ΝΟΜΙΖΕΙ ΚΑΙ ΣΕ ΟΠΟΙΟ ΕΡΓΟ ΕΠΙΛΕΓΕΙ». Γιατί «κόπηκε» η μια και μοναδική παράσταση που είχε προγραμματίσει να χρηματοδοτήσει η Περιφέρεια στο Δήμο Χαλανδρίου; Στη νέα του ανακοίνωση διατείνεται ότι δήθεν την «μπλόκαρε» ο ίδιος, επειδή ήταν μάλλον «υπερκοστολογημένη». Στο email όμως που έχει αποστείλει στο Δήμο (5.7.22) μας ενημερώνει ότι «δυστυχώς» η παράσταση «αν και εγκρίθηκε από την Επιτροπή Πολιτισμού και Αθλητισμού κατόπιν εισήγησης του αντιπεριφερειάρχη Πολιτισμού, κ. Χάρη Ρώμα, δεν εγκρίνεται από την Οικονομική Επιτροπή». Ε-mail του κ. Ρώμα προς τον Δήμο Χαλανδρίου  Σε ποια από τις δύο περιπτώσεις λέει αλήθεια ο κ. Ρώμας; Γιατί η ίδια παράσταση που «κόπηκε» για το Δήμο Χαλανδρίου, εγκρίθηκε για γειτονικό μας δήμο, όπως προκύπτει από την αναρτημένη στη διαύγεια απόφαση της Οικονομικής Επιτροπής της Περιφέρειας με αριθμ. 1468/2022; Και μάλιστα με χρηματοδότηση διπλάσια από το ποσό που κατέβαλε για την ίδια παράσταση ο Δήμος Χαλανδρίου; Γιατί επαναφέρει την αστεία δικαιολογία ότι ο Δήμος Χαλανδρίου δεν έκανε αίτημα για επιχορήγηση πολιτιστικών εκδηλώσεων, όταν γνωρίζει πολύ καλά ότι η Περιφέρεια Αττικής ΔΕΝ εξέδωσε καμία σχετική πρόσκληση ενδιαφέροντος, στην οποία θα μπορούσε ο Δήμος να συμμετέχει με το αίτημά του. Γιατί συνεχίζει, δόλια, να παρουσιάζει ως οικονομική στήριξη προς τον Δήμο Χαλανδρίου την επιχορήγηση από την Περιφέρεια Αττικής της συναυλίας που οργάνωσε ο Σύνδεσμος Μικρασιατών Ρίζες, για την επέτειο των 100 χρόνων από τη Μικρασιατική Καταστροφή, όταν ο ίδιος ο Σύνδεσμος Μικρασιατών έχει δημόσια ξεκαθαρίσει ότι ουδεμία σχέση είχε η οικονομική αυτή ενίσχυση με το Δήμο Χαλανδρίου; Μετά από όλα αυτά, η διοίκηση του Δήμου Χαλανδρίου προφανώς οφείλει να ευχαριστήσει τον κ. Ρώμα, γιατί με τις επαναλαμβανόμενες ανακοινώσεις του επιβεβαιώνει πλήρως, ότι το ενδιαφέρον του για τον Πολιτισμό στο Χαλάνδρι είναι προσχηματικό και απολύτως υποκριτικό, με μοναδικό σκοπό την άγρα ψήφων. Και όχι μόνο για τον Πολιτισμό στο Χαλάνδρι, αλλά και γενικά για το Χαλάνδρι το ενδιαφέρον του είναι προσχηματικό και υποκριτικό… Πώς αλλιώς να ερμηνεύσουμε το γεγονός ότι επέλεξε, επί 30 συναπτά χρόνια, να μην έχει καμία συμμετοχή στα κοινά της πόλης, απεμπολώντας ακόμα και το δικαίωμά του στην ψήφο, αφού όλα αυτά τα χρόνια παρέμενε δημότης Αθηναίων και μόλις πρόσφατα μεταδημότευσε στο Χαλάνδρι;   Σχετικά άρθρα: Σίμος Ρούσσος: «Επαναβεβαιώθηκε η γενική απαξίωση της Αυτοδιοίκησης στο συνέδριο της ΚΕΔΕ» Χάρης Ρώμας: «Η γκρίνια της εβδομάδας» Δήμος Χαλανδρίου: Να δημοσιοποιήσει ο κ. Ρώμας τις επιχορηγήσεις που έλαβαν οι δήμοι για τις καλοκαιρινές τους εκδηλώσεις Χάρης Ρώμας: «Με αμείωτο θράσος»  
