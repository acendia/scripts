Title:
Πασχαλινό τραπέζι για εκατοντάδες οικογένειες από το Κοινωνικό Παντοπωλείο του Δήμου Χαλανδρίου
Description:
Με μεγάλη χαρά το προσωπικό του Κοινωνικού Παντοπωλείου - Συσσιτίου, στελέχη του Κέντρου Κοινότητας Ρομά και εθελοντές πραγματοποίησαν τη Μ. Τρίτη και τη Μ. Τετάρτη έξτρα διανομή αγαθών εν όψει του Πάσχα. Ένα καλάθι γεμάτο αγάπη που περιείχε νωπό κρέας, ροφήματα, αναψυκτικά, χυμούς, βαμμένα κόκκινα αυγά από τους μάγειρες των Παιδικών Σταθμών του Δήμου Χαλανδρίου, τσουρέκια, σοκολατένια λαγουδάκια, λαμπάδες και φυσικά πασχαλινές δημιουργίες με κουλουράκια και σοκολάτες που έφτιαξαν τα παιδιά των Τμημάτων Προσχολικής Αγωγής, με τη στήριξη των παιδαγωγών τους. Στο Κοινωνικό Παντοπωλείο βρέθηκε και τις δύο ημέρες ο αντιδήμαρχος Κοινωνικής Μέριμνας Κώστας Ευθυμίου, ο οποίος αντάλλαξε ευχές με τους εξυπηρετούμενους και σημείωσε: «Είναι πολύ ενθαρρυντικό το γεγονός ότι η μεγάλη προσπάθεια που γίνεται στο Κοινωνικό Παντοπωλείο της πόλης έχει αγκαλιαστεί από μικρές και μεγάλες επιχειρήσεις, από φορείς και συλλόγους, από την εκπαιδευτική κοινότητα της πόλης μας. Η αλληλεγγύη είναι το όπλο μας, όσο η καταπολέμηση της φτώχειας δεν αποτελεί κεντρική πολιτική και προτεραιότητα της ελληνικής Πολιτείας. Ένα μεγάλο “ευχαριστώ” στους εργαζόμενους του Παντοπωλείου που κοπιάζουν καθημερινά για το καλύτερο, ένα μεγάλο “ευχαριστώ” σε όλους/ες όσοι/ες, με τον έναν ή τον άλλον τρόπο, στηρίζουν το έργο της Δομής». Το Κοινωνικό Παντοπωλείο - Συσσίτιο παραμένει σταθερά στο πλευρό περίπου 1.200 εξυπηρετούμενων, φροντίζοντας να καλύπτει τις ανάγκες τους, χάρη στη σταθερή ενίσχυση που λαμβάνει από τον Δήμο Χαλανδρίου αλλά και στον διαρκώς αυξανόμενο αριθμό χορηγιών από εταιρείες, τοπικές επιχειρήσεις, φορείς, μη κυβερνητικές οργανώσεις, σχολεία, συλλόγους γονέων, παιδικούς σταθμούς αλλά και εκατοντάδες συμπολίτες μας.
