Title:
Ψήφισμα του Δημοτικού Συμβουλίου Χαλανδρίου για το σιδηροδρομικό δυστύχημα στα Τέμπη
Description:
Με ψήφισμα που εκδόθηκε στη συνεδρίαση του Δημοτικού Συμβουλίου, στις 15 Μαρτίου 2023 (Αρ. Απόφασης 71/2023), ο Δήμος Χαλανδρίου ενώνει τη φωνή του με τη νέα γενιά, τους εργαζόμενους και τους φορείς της ελληνικής κοινωνίας που απαιτούν σε βάθος έρευνα και δίκαιη απόδοση ευθυνών στους υπαίτιους για το τραγικό δυστύχημα στα Τέμπη. Αναλυτικά το ψήφισμα αναφέρει: «Το Δημοτικό συμβούλιο Χαλανδρίου εκφράζει την οδύνη του για το τραγικό και αδιανόητο σιδηροδρομικό δυστύχημα στα Τέμπη, το οποίο στοίχισε τη ζωή σε τουλάχιστον 57 νέους ανθρώπους και προκάλεσε σοβαρούς τραυματισμούς πολλών άλλων. Εκφράζει επίσης τα ειλικρινή του συλλυπητήρια στους οικείους και συγγενείς των θυμάτων. Δυστυχώς τα συντριπτικά αποτελέσματα του τραγικού αυτού γεγονότος είναι αποτέλεσμα των νεοφιλελεύθερων πολιτικών οι οποίες ασκήθηκαν μέσω των ιδιωτικοποιήσεων, των περικοπών των δαπανών και του αναγκαίου προσωπικού και εγκληματικών παραλείψεων για την ασφάλεια του δικτύου και των επιβατών, σε συνδυασμό με πελατειακές λογικές και ανθρώπινα λάθη. Θεωρούμε ότι αυτό το γεγονός το οποίο έχει συγκλονίσει την ελληνική κοινωνία δεν μπορεί σε καμία περίπτωση να συγκαλυφθεί και απαιτεί σε βάθος έρευνα και δίκαιη απόδοση ευθυνών στους υπαίτιους. Η νέα γενιά, η οποία μέτρησε τα περισσότερα θύματα, βρίσκεται ήδη σε κινητοποιήσεις διεκδικώντας δικαιοσύνη και αξιοπρέπεια. Ενώνοντας τη φωνή μας μαζί της καθώς και με τους εργαζόμενους και φορείς της ελληνικής κοινωνίας, απαιτούμε: Σε βάθος ουσιαστική έρευνα και καταλογισμό ευθυνών για τα Τέμπη σε όλους τους υπαίτιους. Την αναίρεση των νεοφιλελεύθερων πολιτικών ιδιωτικοποιήσεων και περικοπών, οι οποίες απέτυχαν όπου εφαρμόσθηκαν και τα μέσα μαζικής μεταφοράς σε πολλές περιπτώσεις επανέρχονται σε δημόσιο έλεγχο. Τη διασφάλιση ενός αξιόπιστου σιδηροδρομικού δικτύου, το οποίο θα πληροί όλες τις σύγχρονες προδιαγραφές ασφάλειας και λειτουργικότητας για τη μεταφορά του κοινού».   * φωτο INTIME
