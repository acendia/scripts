Title:
Συνεχίζονται τα έργα συντήρησης στα σχολεία και τα αθλητικά κέντρα του Χαλανδρίου
Description:
Συνεχίζονται τα έργα συντήρησης των σχολικών συγκροτημάτων της πόλης, πολλά από τα οποία δεν είχαν συντηρηθεί επί δεκαετίες, όπως ενημερώνει ο Δήμος Χαλανδρίου με ανακοίνωσή του, με: εργασίες στεγάνωσης, ανακατασκευή χώρων υγιεινής, ανακαίνιση εσωτερικών χώρων και  αποκατάσταση - διαμόρφωση προαυλίων. Παράλληλα, ξεκίνησε το μεγάλο έργο συντήρησης των αθλητικών κέντρων της πόλης, ύψους 900.000 ευρώ, που είχε προβλεφθεί στο Τεχνικό Πρόγραμμα του 2023. Παρεμβάσεις που έγιναν το τελευταίο διάστημα στα σχολεία: 1ο Δημοτικό: Πλήρης ανακαίνιση των χώρων υγιεινής. 3ο Δημοτικό: Ελαιοχρωματισμοί εσωτερικών και εξωτερικών χώρων και δημιουργία WC ΑμεΑ. 4ο Δημοτικό: Ελαιοχρωματισμοί εσωτερικών και εξωτερικών χώρων. 5ο Δημοτικό: Ελαιοχρωματισμοί εσωτερικών χώρων. 11ο Δημοτικό: Ολοκληρώθηκε η ανακαίνιση των γηπέδων και δημιουργούνται χώροι υγιεινής ΑμεΑ. 4ο-10ο Νηπιαγωγείο: Ολοκληρώθηκε το έργο της ενεργειακής αναβάθμισης. Έγιναν ελαιοχρωματισμοί εσωτερικών και εξωτερικών χώρων. Το επόμενο διάστημα ο ζωγράφος Χρήστος Ρουμελιώτης θα δημιουργήσει ένα καινούριο graffiti. 14ο Νηπιαγωγείο: Δημιουργούνται χώροι υγιεινής ΑμεΑ. 6ο Γυμνάσιο: Δημιουργείται νέα τοιχογραφία από τον ζωγράφο Achilles. 1ο Γυμνάσιο - 1ο Λύκειο: Στο σχολικό συγκρότημα ολοκληρώθηκε πρόσφατα το έργο της ενεργειακής αναβάθμισης με έργα στεγάνωσης και θερμομόνωσης, αντικατάσταση κουφωμάτων και αντικατάσταση λαμπτήρων με LED. Πραγματοποιήθηκαν επίσης κτηριακές παρεμβάσεις και ελαιοχρωματισμοί στους εσωτερικούς και τους εξωτερικούς χώρους. Την ανανεωμένη εικόνα του σχολικού συγκροτήματος συμπλήρωσαν τα δύο καταπληκτικά graffiti που φιλοτεχνήθηκαν στους εξωτερικούς τοίχους. Στο 1ο Λύκειο, στο παλαιότερο της πόλης, οι Ολλανδοί καλλιτέχνες Michel Velt και Roos Vink, δημιούργησαν «Το δέντρο της σοφίας», με έμπνευση από τα δέντρα της νεραντζιάς που αφθονούν γύρω από το σχολείο αλλά και σε όλο το Χαλάνδρι. Στο 1ο Γυμνάσιο, η Αργεντίνα ζωγράφος και εικαστικός Juana Page δημιούργησε τον δικό της πολύχρωμο μαγικό κόσμο, γύρω από το κίτρινο πουλί που η ίδια είχε ζωγραφίσει σε προηγούμενο ταξίδι της από το Μπουένος Άιρες. Και έτσι «τα μπλε της ζωγραφιά της έμπλεξαν με τα μπλε του ουρανού», όπως σχολίασε η αντιδήμαρχος Τεχνικής Υπηρεσίας Έλενα Χριστούλη. Το επόμενο διάστημα θα γίνουν εργασίες ανακαίνισης στον αύλειο χώρο του σχολικού συγκροτήματος και τα γήπεδα μπάσκετ. «Μετά την ολοκλήρωση του έργου της ενεργειακής αναβάθμισης σε 10 σχολεία και των δύο έργων βελτίωσης της προσβασιμότητας στα σχολεία μας, συνεχίζουμε με τις εργασίες συντήρησης των κτηριακών υποδομών. Πρόκειται για το φιλόδοξο έργο που ξεκίνησε το 2019 και για το οποίο έχουμε επενδύσει, μέχρι σήμερα, 4.189.200 ευρώ, προκειμένου τα 48 σχολεία του Χαλανδρίου, να γίνουν αυτό που αξίζει στα παιδιά μας και τους δασκάλους τους. Πρόσφατα ξεκίνησε και το έργο συντήρησης των αθλητικών υποδομών της πόλης, ύψους 900.000 ευρώ, που θα αναβαθμίσει περαιτέρω τις αθλητικές εγκαταστάσεις που φιλοξενούν πάνω από 4.000 αθλούμενους και μεγάλες, πλέον, αθλητικές διοργανώσεις», σχολίασε η αντιδήμαρχος Τεχνικών Υπηρεσιών Έλενα Χριστούλη.  
