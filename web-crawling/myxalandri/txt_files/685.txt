Title:
Πώς ο ερχομός ενός παιδιού στον κόσμο μπορεί να επηρεάσει τη ζωή ενός ζευγαριού;
Description:
Είναι αλήθεια ότι ο ερχομός ενός νέου μέλους στην οικογένεια αλλάζει καθοριστικά την ζωή του ζευγαριού. Από τη στιγμή που το ζευγάρι θα πληροφορηθεί τη χαρμόσυνη είδηση, αυτομάτως θα επέλθει και η αλλαγή. Συνήθως κάθε αλλαγή επιφέρει αποσταθεροποίηση, καθώς επίσης σκέψεις και συναισθήματα για τα οποία πολλές φορές μπορεί να μην είμαστε κατάλληλα προετοιμασμένοι. Αντικρίζοντας το μωρό, το πρόσωπο των γονέων φωτίζεται. Συναισθήματα απόλυτης ευτυχίας, χαράς, πληρότητας, συγκίνησης, θαυμασμού, αγωνίας και ολοκλήρωσης κάνουν την εμφάνισή τους και μαζί με αυτά γεννιέται η ανάγκη για προσφορά και φροντίδα. Συνήθως το πρώτο βλέμμα ανάμεσα στους γονείς και στο μωρό μένει ανεξίτηλα χαραγμένο στη μνήμη τους. Είναι πολύ πιθανό με τον ερχομό του νέου μέλους και με τον ενθουσιασμό που επικρατεί, οι γονείς να αφήσουν στην άκρη ή και να ξεχάσουν ακόμη τις διαφορές και τις διαφωνίες που τους απασχολούσαν πριν την έλευση του παιδιού, και αυτομάτως να επικεντρωθούν στη φροντίδα αυτού. Είναι όμως πολύ σημαντικό να υπενθυμίζει ο ένας στον άλλο, ότι πέρα από τις ευχάριστες αλλαγές που αναμφισβήτητα θα επιφέρει το παιδί στη ζωή τους, είναι πιθανό να υπάρξουν και κάποιες αλλαγές, οι οποίες δε θα είναι και τόσο εύκολες και ευχάριστες. Νέες εμπειρίες - Νέα συναισθήματα Με τον ερχομό του παιδιού, μητέρα και πατέρας έρχονται σε επαφή με εμπειρίες και συναισθήματα που έχουν ή είχαν με τους δικούς τους γονείς. Αυτό από μόνο του μπορεί να τους επηρεάσει και να τους δημιουργήσει αλλαγές στα δυναμικά της μεταξύ τους σχέσης. Ο κάθε άνθρωπος μεταφέρει προσωπικά βιώματα από τη δική του οικογένεια, τα οποία εάν δε τα έχει επεξεργαστεί και κατανοήσει, είναι πολύ πιθανό να τα μεταφέρει ατόφια στη δική του οικογένεια. Ο αυτόματος αυτός πιλότος μπορεί να δημιουργήσει δυσκολίες και «μπλοκαρίσματα». Η πρώτη αλλαγή για παράδειγμα κάνει την εμφάνισή της από τη στιγμή που το ζευγάρι αποφασίσει να κάνει παιδί. Σε αυτούς τους 9 μήνες είναι πολύ λογικό να υπάρξουν αλλαγές στην υπάρχουσα σχέση. Εδώ οφείλουμε να επισημάνουμε κάτι το οποίο είναι πολύ σημαντικό και ουσιώδες. Ο σύζυγος θα πρέπει να είναι παρών και στο πλευρό της συζύγου του καθ’ όλη τη διάρκεια της εγκυμοσύνης. Μόλις το παιδί γεννηθεί ο προσωπικός χρόνος και χώρος του καθενός και συνακόλουθα της σχέσης συνήθως περνάει σε δεύτερη μοίρα. Η σεξουαλική ζωή “περιορίζεται”, δημιουργούνται υποχρεώσεις για τις οποίες μπορεί να μην ήταν άριστα προετοιμασμένοι και επιπλέον καλούνται να συμφωνήσουν στην κοινή γραμμή ανατροφής του παιδιού. Είναι γεγονός ότι ένα μωρό χρειάζεται την αμέριστη προσοχή και φροντίδα όλες τις ώρες της ημέρας και συνήθως αυτή είναι μια διαδικασία που καλείται να φέρει εις πέρας η γυναίκα. Πριν από τον νέο της ρόλο, η γυναίκα είχε συνηθίσει να έχει κοινωνική και επαγγελματική ζωή. Είναι πολύ πιθανό λοιπόν να αισθάνεται ότι δεν κατανέμει σωστά την ενέργειά της και στους υπόλοιπους σημαντικούς τομείς της ζωής της, αλλά αφοσιώνεται αποκλειστικά στις σωματικές και ψυχικές ανάγκες του μωρού. Από την άλλη πλευρά, ό άνδρας μπορεί να αισθάνεται ότι δεν έχει τη προσοχή και την τρυφερή ματιά της γυναίκας του που ο ίδιος επιθυμεί. Μπορεί να νιώθει ότι αφιερώνει όλο της το χρόνο στο μωρό και ελάχιστο στον ίδιο. Μπορεί να νιώθει ότι οι δικές του επιθυμίες και ανάγκες περνάνε σε δεύτερη μοίρα. Μπορεί να νιώθει ότι το μωρό δεν του επιτρέπει να χαρεί τη σύζυγό του. Μπορεί να νιώθει ότι πλέον δεν είναι τόσο σημαντικός για τη σύζυγό του όσο ήταν κάποτε. Η μητέρα έχει τον κυριότερο ρόλο στην βρεφική ηλικία. Λόγω της βιολογικής και σωματικής σχέσης που έχει με το παιδί, έχει να διευκολύνει τη «γνωριμία» του βρέφους με τον πατέρα, κάνοντάς τον κοινωνό όχι μόνο των ευθυνών και των υποχρεώσεων, αλλά και της χαράς και της φροντίδας και της σχέσης με το παιδί. Σημαντικές αλλαγές στη ζωή ενός ζευγαριού Ένας ακόμη τομέας που συνακόλουθα επηρεάζεται είναι ο σεξουαλικός. Είναι προφανές και επόμενο ότι το σώμα της γυναίκας επηρεάζεται από την όλη διαδικασία της εγκυμοσύνης. Ως εκ τούτου θα χρειαστεί χρόνος ώστε να αναρρώσει και να επανέλθει πλήρως. Στο χρονικό αυτό διάστημα, η ερωτική διάθεση και η λίμπιντο μπορεί να μειωθεί λόγω των έντονων ορμονικών αλλαγών. Η καθημερινή ενασχόληση με το μωρό απαιτεί ενέργεια και χρόνο, υπομονή και επιμονή. Θα χρειαστεί να ξυπνήσεις μέσα στη νύχτα, να το ταΐσεις, θα χρειαστεί να κάνεις τις δουλειές του σπιτιού και θα χρειαστεί να ασχοληθείς με τις επαγγελματικές σου υποχρεώσεις. Είναι φυσιολογικό να επηρεαστεί η διάθεση για sex. Σημαντικές αλλαγές στη ζωή ενός ζευγαριού μπορεί να εμφανιστούν και στον οικονομικό τομέα. Πριν από τον ερχομό του παιδιού, μπορεί οι γονείς να είχαν συνηθίσει να απολαμβάνουν πράγματα και καταστάσεις που τους έκαναν να αισθάνονται όμορφα, όπως το να πηγαίνουν διακοπές και να κάνουν διάφορες δραστηριότητες. Ίσως κάποια από τα παραπάνω να χρειαστεί να περιοριστούν ή και να περικοπούν εντελώς, με αποτέλεσμα να δημιουργηθούν εντάσεις και συγκρούσεις ανάμεσα στο ζευγάρι. Τι συμβαίνει όμως στη περίπτωση που στην οικογένεια υπάρχει κι άλλο παιδί; Πώς ο ερχομός του νέου μέλους μπορεί να επηρεάσει όχι μόνο τους γονείς, αλλά και το μεγαλύτερο παιδί; Όπως είναι φυσικό το μεγαλύτερο αδερφάκι, έχει μάθει να έχει στραμμένα επάνω του όλα τα φώτα της προσοχής και του ενδιαφέροντος. Ξαφνικά θα συνειδητοποιήσει ότι κάποιος άλλος εισέρχεται στον δικό του χώρο και “κλέβει” τη προσοχή της μητέρας και του πατέρα του. Τότε είναι πολύ πιθανό οι ισορροπίες να αλλάξουν. Αρχικά μπορεί να υπάρξει κάποιου είδους παλινδρόμηση στη συμπεριφορά του παιδιού. Για παράδειγμα μπορεί να ζητήσει να φορέσει ξανά την πάνα που ήδη έχει αποχωριστεί. Μπορεί να ζητήσει ξανά την πιπίλα, να εμφανίσει επιθετικότητα απέναντι στο μικρότερο αδερφάκι του ή ακόμη και προς τους γονείς. Δεν θα πρέπει επίσης να ξεχνάμε ότι τα παιδιά διαθέτουν μεγάλη εφευρετικότητα. Όπερ και σημαίνει ότι θα βρει τρόπους για να τραβήξει το ενδιαφέρον και την προσοχή των γονιών του. Άλλωστε τι πιο φυσιολογικό και αναμενόμενο από αυτό; Είναι σημαντικό λοιπόν οι γονείς να το έχουν ενημερώσει για τον ερχομό του νέου μέλους και να προσπαθήσουν να το ενσωματώσουν σε όλη αυτή την υπέροχη διαδικασία. Ακόμη και αν χρειαστεί να τους ακολουθήσει και στον γιατρό, σε κάποιες επισκέψεις που είναι προγραμματισμένες να γίνουν. Με αυτό τον τρόπο θα αισθανθεί ότι υπολογίζεται από τους γονείς και ότι έχει τον δικό του ρόλο στην οικογένεια. Είναι βασικό λοιπόν να υπάρχει καλή επικοινωνία και σχέση ανάμεσα στο ζευγάρι. Ένα καλό ζευγάρι αποτελείται από δύο υγιή και δυνατά εγώ. Οπότε θα πρέπει να θυμούνται ότι πέρα από γονείς, έχουν υπάρξει και ζευγάρι και είναι σημαντικό να προσφέρουν στον εαυτό τους απολαύσεις χωρίς να τις ενοχοποιούν και χωρίς να νιώθουν ότι το παιδί τους τις στερεί. Από την Επιστημονική Ομάδα της Γραμμής 11525 &amp;amp; του Συμβουλευτικού Κέντρου του «Μαζί για το Παιδί»                      
