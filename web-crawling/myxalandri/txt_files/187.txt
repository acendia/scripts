Title:
Δήμος Χαλανδρίου: «Ο κ. Ρώμας δεν έχει κανένα όριο στη διακίνηση ψευδών ειδήσεων»
Description:
Με Δελτίο Τύπου ο Δήμος Χαλανδρίου απαντά στην ανάρτηση (*) του υποψήφιου δημάρχου Χαλανδρίου Χάρη Ρώμα:  Αναλυτικά: «Με αφορμή την τελευταία ανακοίνωση του κ. Ρώμα για το θέμα του καταυλισμού των Ρομά και την εγκατάσταση οικίσκων σε ιδιωτικό ακίνητο ιδιοκτησίας τους, ο Δήμος Χαλανδρίου σημειώνει τα παρακάτω:  Είχαμε συνειδητά αποφασίσει να αφήνουμε ασχολίαστες τις καθημερινές υβριστικές  επιθέσεις του κ. Ρώμα, μιας και τα μόνα που συνεισφέρουν στον δημόσιο διάλογο είναι ψεύδη, εμπάθεια και τοξικότητα.  Οι τελευταίες του όμως δημόσιες παρεμβάσεις δείχνουν ότι ο κύριος αυτός δεν έχει κανένα όριο στην διακίνηση ψευδών ειδήσεων και στις προσωπικές επιθέσεις, προκειμένου να καλύψει την πλήρη έλλειψη θέσεων και προγράμματος για την πόλη.  Ειδικά για το θέμα του καταυλισμού των Ρομά και την εγκατάσταση οικίσκων σε ιδιωτικό δικό τους ακίνητο σε περιοχή των Σπάτων η ανακοίνωση του δείχνει και την πλήρη ανεπάρκεια θέσεων για την επίλυση του προβλήματος με τον καταυλισμό στο Νομισματοκοπείο.  Έχει άραγε μια οικογένεια Ρομά νόμιμο δικαίωμα να εγκατασταθεί σε αποδεδειγμένα δικό της ακίνητο, καταχωρημένο με τα συμβόλαια του νόμιμα στο κτηματολόγιο, με την προβλεπόμενη άδεια;  Σε αυτό το ερώτημα δεν χωρά δεύτερη απάντηση. Φυσικά έχει.  Άλλωστε, χάρη στο ομόφωνα ψηφισμένο πρόγραμμα του Δήμου έχουν ήδη απομακρυνθεί από το 2020, από τον καταυλισμό στο Νομισματοκοπείο πάνω από 122 Ρομά, ενώ άλλοι 45 από τον καταυλισμό του Πατήματος έχουν πάει σε δικές τους οικίες και ο καταυλισμός αυτός έχει ήδη γκρεμιστεί.  Στην τελευταία περίπτωση, οι αναφερόμενοι οικίσκοι παραχωρήθηκαν από το υπουργείο Μεταναστευτικής Πολιτικής ακριβώς γι’ αυτό το σκοπό. Δίδονται σε Ρομά με την προϋπόθεση οικειοθελούς απομάκρυνσης από τον καταυλισμό.  Η παραχώρηση των οικίσκων σε οικογένειες Ρομά που διαθέτουν δικό τους ακίνητο, εντάσσονται στο πρόγραμμα του Δήμου, δέχονται να μετακινηθούν με δική τους βούληση και τηρούν όλες τις νόμιμες προϋποθέσεις, αποτελεί άλλωστε πρόσφατη ομόφωνη απόφαση του Δημοτικού μας Συμβουλίου.  Η παρεμπόδιση της νόμιμης εγκατάστασης των οικίσκων, σε ιδιωτικό δικό τους ακίνητο, οι εμπρηστικές ψευδείς ανακοινώσεις του Δήμου Σπάτων-Αρτέμιδος και πολύ περισσότερο οι ρατσιστικές κραυγές ότι θα «τους κάψουμε είτε έχουν είτε όχι νόμιμη άδεια» αποτελούν πράξεις ντροπής για όσους τις διέπραξαν αλλά και για όσους τις υιοθετούν για μικροπολιτικούς λόγους. Με την υιοθέτηση των παραπάνω ακραίων ισχυρισμών ο κ. Ρώμας πέταξε τη μάσκα και έδειξε ποιος πραγματικά δεν θέλει την απομάκρυνση των Ρομά του Νομισματοκοπείου. Δυστυχώς, είναι υπόλογος και συνένοχος, ως αντιπεριφερειάρχης της διοίκησης Πατούλη, και για τη μη εκταμίευση του ποσού των 850.000 ευρώ που προέβλεπε το πρόγραμμα μετεγκατάστασης που είχε υπογράψει ο κ. Πατούλης τον Δεκέμβριο του 2019. Δεν φτάνει λοιπόν που η Περιφέρεια Αττικής απουσίαζε εντελώς επί 4 ολόκληρα χρόνια από τις προσπάθειες επίλυσης ενός τεράστιου προβλήματος του Χαλανδρίου… Δεν αρκεί που ακύρωσαν με αστείες δικαιολογίες ακόμη και αυτήν την ισχνή συμμετοχή τους, παίρνοντας πίσω ακόμη και τη δική τους υπογραφή σε εγκεκριμένο ευρωπαϊκό πρόγραμμα… Δεν φτάνει που παρά τις δημόσιες υποσχέσεις δεν πρότειναν απολύτως τίποτα στη θέση του καταργηθέντος δικού τους προγράμματος…. Έρχεται τώρα, ο εν λόγω κύριος να ζητήσει και τα ρέστα από όσους με συνέπεια λόγων και έργων επιχειρούν το αυτονόητο: Να καταργηθεί ο καταυλισμός και κάθε καταυλισμός και οι άνθρωποι να πάνε σε δικές τους οικίες και να ενταχθούν στις τοπικές κοινωνίες που οι ίδιοι ελεύθερα θα επιλέξουν, όπως κάθε Έλληνας πολίτης, που μπορεί να αξιοποιήσει την ειδική νομοθεσία για τις ευπαθείς ομάδες.  Ο Δήμος Χαλανδρίου θα συνεχίσει να υπερασπίζεται το δικαίωμα κάθε πολίτη στη στέγαση. Δεν πρόκειται να υποχωρήσει στις ρατσιστικές κραυγές, τις απειλές και την καταπάτηση κάθε νομιμότητας από αυτόκλητους τραμπούκους.  Θα εφαρμόσει ακέραια το ομόφωνα ψηφισμένο πρόγραμμα μετεγκατάστασης των Ρομά και θα συνεχίσει να διεκδικεί από την Πολιτεία να αναλάβει επιτέλους τις ευθύνες της και να συμβάλλει στη διάλυση του καταυλισμού και τη λύση της τριπλής ομηρίας των ίδιων των Ρομά, των ιδιοκτητών και της γειτονιάς».   (*) Η σχετική ανάρτηση του κ. Χάρη Ρώμα από τη σελίδα “Χαλάνδρι στο Φως” στο Facebook: «Με πρωτοφανείς προεκλογικές κινήσεις πανικού και παρανομίες η απερχόμενη διοίκηση Ρούσσου εκθέτει ανεπανόρθωτα τον Δήμο στο ζήτημα του καταυλισμού των Ρομά     Και όμως η απερχόμενη δημοτική διοίκηση αποδεικνύει καθημερινά ότι μπορεί να μετέλθει οποιασδήποτε παλαιοκομματικής μεθόδου για να διασωθεί. Το τελευταίο βέβαια κρούσμα μάλλον «πειρατική» μέθοδο θυμίζει. Προσπαθώντας λοιπόν προεκλογικά να μπαλώσει άρον άρον το υπάρχον, τεράστιο πρόβλημα του καταυλισμού των Ρομά στο Χαλάνδρι, επιχείρησε ανεπιτυχώς να «φυτέψει» - κυριολεκτικά - 6 οικίσκους σε οικόπεδα στο δήμο Σπάτων –Αρτέμιδος στους οποίους θα μεταφέρονταν διαμένοντες του καταυλισμού.   Η «πειρατική» απόπειρα «φυτέματος» των οικισμών απέτυχε πανηγυρικά μιας και ο Δήμος Χαλανδρίου αφενός δεν είχε έλθει καν σε συνεννόηση με την διοίκηση του Δήμου Αρτέμιδος-Σπάτων, αφετέρου δεν είχε καν ενημερώσει τους υπόλοιπους αρμοδίους.   Πρόκειται για πανικόβλητες προεκλογικές ενέργειες και κινήσεις που επιχειρούν είτε να μπαλώσουν είτε να κρύψουν κάτω από το χαλί το πρόβλημα το οποίο η διοίκηση Ρούσσου εξέθρεψε όλα αυτά τα χρόνια. Το μόνο που κατάφεραν είναι να θίξουν τελικά το κύρος του Δήμου. Ο πανικός αυτός, προφανώς, εκπορεύεται και από την πίεση της παράταξης «Χαλάνδρι στο Φως», δεδομένου ότι η ανάρτηση του επικεφαλής με τίτλο «ο Ρώμας για τους Ρομά» είχε τεράστια απήχηση στους δημότες.   Σημειώνεται, ότι οι οικίσκοι δεν είχαν πάρει από πουθενά καμιά άδεια για να τοποθετηθούν και μάλιστα σε ζώνη περιορισμένης ανάπτυξης αεροδρομίου. Είναι δεδομένο ότι πρέπει να υπάρχει μια σειρά εγκρίσεων και διαδικασιών για μια τέτοια ενέργεια όπως άδεια Δασαρχείου, άδεια πολιτικής αεροπορίας, άδειας αρχαιολογίας κ.α ουκ ολίγα.   Σίγουρα, το πρόβλημα πρέπει να λυθεί με ένα ολοκληρωμένο, νόμιμο και οριστικό τρόπο. Προφανώς αυτό δεν γίνεται με «πειρατικές» αποσπασματικές λύσεις που φλερτάρουν την παρανομία, με προχειρότητες και 6 οικίσκους, που συνόδευε μάλιστα περιχαρής η αντιδήμαρχος κοινωνικής πολιτικής.   Για πολλά μπορεί κάνεις να κατηγορήσει την απερχόμενη διοίκηση του δήμου Χαλανδρίου τώρα πλέον και για προχειρότητα και για στρουθοκαμηλισμό.   Είναι ξεκάθαρο ότι ήρθε η ώρα για αλλαγή.   Μάθετε περισσότερα: Σπάτα: Την παράνομη εγκατάσταση οικίσκων στον καταυλισμό Ρομά στην Κιάφα καταγγέλλει ο Δήμος – Τι έχει συμβεί ».       Είχε προηγηθεί λίγες ημέρες νωρίτερα η ακόλουθη ανάρτηση από την Επίσημη Σελίδα του Δήμου Σπάτων - Αρτέμιδος στο Facebook:   «Σήμερα πραγματοποιήθηκε απόπειρα παράνομης εγκατάστασης 6 οικίσκων, 30 περίπου τετραγωνικών μέτρων ο καθένας από τον Δήμο Χαλανδρίου, στην περιοχή Κιάφα και πλησίον του υφιστάμενου καταυλισμού ρομά του Δήμου, η οποία εμποδίστηκε με άμεση κινητοποίηση. Η έκταση στην οποία επιχειρήθηκε η εγκατάσταση φαίνεται ότι έχει αγοραστεί από ιδιώτες, ενώ οι οικίσκοι έχουν προμηθευτεί από τον Δήμο Χαλανδρίου όπως ανέφερε η αρμόδια αντιδήμαρχος Χαλανδρίου η οποία ήταν παρούσα. Είναι προφανές ότι ο Δήμος Χαλανδρίου προσπαθεί να επιλύσει το χρόνιο πρόβλημα που έχει με την υφιστάμενη εγκατάσταση Ρομά κοντά στο νομισματοκοπείο και στην γύρω περιοχή μετά από πιέσεις που έχει από κατοίκους και επιχειρήσεις.   Είναι όμως απαράδεκτο, όταν τέτοιες ενέργειες γίνονται παράνομα και αιφνιδιαστικά και μάλιστα σε άλλον δήμο, με πλάγιο τρόπο. Είναι επίσης υπό διερεύνηση για ζητήματα νομιμότητας κατά πόσο επιτρέπεται η αγορά οικίσκων από έναν δήμο και η τοποθέτησή τους σε ιδιοκτησία ιδιωτών και μάλιστα στα διοικητικά όρια ενός άλλου Δήμου.   Εμείς χωρίς να είμαστε ρατσιστές δεν πρόκειται να αφήσουμε το δήμο μας να γίνει ένα τεράστιο γκέτο, όταν ήδη υπάρχουν προβλήματα ασφάλειας, με την υποστελέχωση του ενός και μοναδικού αστυνομικού τμήματος, που υπάρχει στα όρια του Δήμου μας, παρότι το προσωπικό του καταβάλει υπεράνθρωπες προσπάθειες προκειμένου να επιτηρήσει μια έκταση 75.000 στρεμμάτων. Τέτοιες τακτικές όπως του Δήμου Χαλανδρίου θα μας βρίσκουν αντίθετους.   Ο κάθε Δήμος ας λύσει τα προβλήματα που αντιμετωπίζει εντός των διοικητικών του ορίων.   Δηλώνουμε λοιπόν ότι ΔΕΝ πρόκειται να επιτρέψουμε τέτοιου είδους ενέργειες και θα κινηθούμε τόσο ΝΟΜΙΚΑ όσο και ΔΥΝΑΜΙΚΑ για να τις αποτρέψουμε.   Για τις ενέργειες του Δήμου Χαλανδρίου σε αυτό το θέμα υπάρχει ανακοίνωση της Περιφέρειας Αττικής όπως φαίνεται στον ακόλουθο σύνδεσμο: Κόντρα Π. Αττικής – Δ. Χαλανδρίου για τους ρομά στο Νομισματοκοπείο ».  
