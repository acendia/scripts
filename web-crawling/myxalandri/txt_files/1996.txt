Title:
Κλειστά και αύριο Πέμπτη τα σχολεία στην Αττική - Οι Δήμοι αποφασίζουν για τους βρεφονηπιακούς σταθμούς
Description:
Νεότερη ανακοίνωση της Περιφέρειας Αττικής:  Με απόφαση του περιφερειάρχη Αττικής Γ. Πατούλη κλειστά θα παραμείνουν και αύριο 27 Ιανουαρίου τα σχολεία Πρωτοβάθμιας και Δευτεροβάθμιας Εκπαίδευσης της Αττικής Με στόχο την πρόληψη ατυχημάτων και την καλύτερη προάσπιση της ασφάλειας των παιδιών, με απόφαση του περιφερειάρχη Αττικής Γιώργου Πατούλη και κατόπιν σχετικών συστάσεων και εισηγήσεων των οικείων Δήμων, τα σχολεία Πρωτοβάθμιας και Δευτεροβάθμιας Εκπαίδευσης θα παραμείνουν κλειστά και δεν θα πραγματοποιηθούν δια ζώσης μαθήματα αύριο Πέμπτη 27 Ιανουαρίου. Να σημειωθεί ότι η λειτουργία ή μη των βρεφονηπιακών σταθμών αποτελεί ευθύνη των Δήμων οι οποίοι και θα ενημερώσουν τους ενδιαφερόμενους.   Ανακοίνωση του γενικού γραμματέα Α’ θμιας, Β’ θμιας και Ειδικής Αγωγής και Εκπαίδευσης Αλ. Κόπτση για την τηλεκπαίδευση Το γραφείο του γενικού γραμματέα Πρωτοβάθμιας, Δευτεροβάθμιας Εκπαίδευσης και Ειδικής Αγωγής και Εκπαίδευσης του Υπουργείου Παιδείας και Θρησκευμάτων, Αλέξανδρου Κόπτση, ανακοινώνει: Αύριο Πέμπτη, 27/01/2022 και την Παρασκευή, 28/01/2022, σε όλες τις περιοχές της χώρας στις οποίες αναστέλλεται η λειτουργία των σχολικών μονάδων μετά από αποφάσεις Δήμων ή Περιφερειών, θα πραγματοποιηθεί τηλεκπαίδευση, προκειμένου να υπάρξει επαρκής χρόνος για την αποκατάσταση της εύρυθμης κυκλοφορίας και της λειτουργίας των σχολείων. Στις λοιπές περιοχές τα σχολεία θα λειτουργήσουν κανονικά. Σε όσες σχολικές μονάδες επαναλειτουργήσουν αύριο Πέμπτη 27/01/2022, οι μαθητές θα διενεργήσουν το self-test σήμερα, Τετάρτη 26/01/2022, και σε κάθε περίπτωση πριν την προσέλευσή τους στο σχολείο αύριο. Ομοίως, σε κάθε σχολείο που επαναλειτουργεί μετά από αναστολή, οι μαθητές θα διενεργούν self-test πριν από την προσέλευσή τους στο σχολείο. Το επόμενο self-test θα διενεργείται την επόμενη προκαθορισμένη ημέρα (για προσέλευση Τρίτη - Παρασκευή). Υπενθυμίζεται ότι η τηλεκπαίδευση θα λειτουργήσει για όλες τις σχολικές μονάδες πρωινές ώρες (πλην των εσπερινών σχολείων).
