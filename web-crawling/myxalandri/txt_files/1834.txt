Title:
Ο Δήμος Χαλανδρίου αποχαιρετά τη Χαλανδραία εικαστικό-αγωνίστρια Έντα Δημοπούλου
Description:
«O τελευταίος πίνακας της Έντας Δημοπούλου θα παραμείνει ημιτελής... Η γνωστή Χαλανδραία εικαστικός, αγωνίστρια της Αριστεράς και φίλη, Έντα Δημοπούλου, “έφυγε” για την εύφορη γη της καλλιτεχνικής ουτοπίας...». Με αυτά τα λόγια αποχαιρετά ο Δήμος Χαλανδρίου την εικαστικό. Σπούδασε ζωγραφική στην Ανωτάτη Σχολή Καλών Τεχνών, με δάσκαλο τον Γιάννη Μόραλη, στο Ελεύθερο Σπουδαστήριο Καλών Τεχνών, με τον Παναγιώτη Τέτση, καθώς και στην Εcole des Beaux Αrts, με τον Ζαν Σουβερμπί.Συμμετείχε σε τρεις Πανελλήνιες εκθέσεις: (1968, 1970, 1975), 2 Πανελλαδικές (1961, 1963), στο Κέντρο Δήμου Αθηναίων («Η γυναίκα στην αντίσταση»), στο δημαρχείο Λάρισας («Εθνική Αντίσταση»), στις γκαλερί Vallombreuse Biarriez και Griechische Kunstler Gegenwart.Ατομικές εκθέσεις: Άστορ (1973), Συλλογή (1978), Χρυσόθεμις ‘82, στη Ρόδο (1974), Ύδρα (1983), Αίθουσα Μπουζιάνη (2001).Εικονογράφησε, για το περιοδικό «ΤΑΧΥΔΡΟΜΟΣ», το μυθιστόρημα του Αλμπέρτο Μοράβια «Το κορίτσι του Μπούμπε», αλλά και τέσσερα βιβλία του Γιάννη Νεγρεπόντη: «15 παραμύθια» (1977), «Ένας Μπόμπος πολύ αριστερός» (1977), «Το διπλανό δωμάτιο» (1982), «Οι κατσαρίδες ποτέ δεν πεθαίνουν» (1986). Η Έντα Δημοπούλου διετέλεσε μέλος του Διοικητικού Συμβουλίου του Αετοπούλειου Πολιτιστικού Κέντρου του Δήμου Χαλανδρίου. Η κηδεία της θα γίνει την Παρασκευή 18 Φεβρουαρίου, στις 15:30, στο Κοιμητήριο Χαλανδρίου.    
