Title:
Πρωτοχρονιάτικα κάλαντα έψαλε η Φιλαρμονική Χαλανδρίου στο Παίδων Πεντέλης
Description:
Πλήθος εργαζομένων μαζί με τη διοίκηση του Νοσοκομείου Παίδων Πεντέλης υποδέχτηκαν τον δήμαρχο Χαλανδρίου και τη Φιλαρμονική του Δήμου που τους έψαλε τα πρωτοχρονιάτικα κάλαντα, στέλνοντας μήνυμα ελπίδας, αισιοδοξίας και αλληλεγγύης. Το γιορτινό λεωφορείο του Δήμου Χαλανδρίου βρέθηκε την παραμονή της Πρωτοχρονιάς στο Ν. Παίδων Πεντέλης και στο Αναρρωτήριο Πεντέλης για να μοιράσει κάλαντα, γιορτινές μελωδίες, δώρα και παιχνίδια για τα παιδιά. Ο δήμαρχος Χαλανδρίου Σίμος Ρούσσος ευχαρίστησε όλους τους εργαζόμενους για τον αγώνα που δίνουν τα δύο χρόνια της πανδημίας και τους ευχήθηκε χρόνια πολλά και καλή χρονιά. «Ευχαριστούμε όλους τους εργαζόμενους γιατί αυτά τα δύο χρόνια μας δίνετε ελπίδα και αισιοδοξία ότι θα αντιμετωπίσουμε και την πανδημία. Εύχομαι σε όλους καλή δύναμη και στα παιδιά, ο νέος χρόνος να τους δώσει όλες τις αγκαλιές που τους έλειψαν αυτά τα δύο χρόνια. Χρόνια Πολλά και Καλή Χρονιά», είπε ο Σίμος Ρούσσος απευθυνόμενος στους εργαζόμενους που είχαν συγκεντρωθεί στην είσοδο αλλά και στα μπαλκόνια του νοσοκομείου. Ο Δήμος Χαλανδρίου στην ανακοίνωσή του ευχαριστεί τις εταιρίες «Caramella», «Ηobbyplanet», «Zita toys», «Ανέμη» και το βιβλιοπωλείο «Κοραής», που με τις ευγενικές χορηγίες τους στήριξαν τη δράση, αποδεικνύοντας έμπρακτα την αλληλεγγύη τους.    
