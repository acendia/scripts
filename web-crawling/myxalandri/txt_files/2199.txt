Title:
Γιώργος Κουράσης: Πενιχρός ο απολογισμός του κου Ρούσσου
Description:
Οι θέσεις του κ. Γιώργου Κουράση, επικεφαλής της παράταξης &quot;Χαλάνδρι σε Δράση&quot;, σχετικά με τον απολογισμό του δημάρχου κ. Σ. Ρούσσου: Πενιχρός ο απολογισμός του κου Ρούσσου Μια χαμένη πενταετία για το Χαλάνδρι Ούτε ένα μεγάλο έργο! Ούτε μια σημαντική παρέμβαση! Δημοσιοποιήθηκε, λοιπόν, ο πολυσυζητημένος απολογισμός της Δημοτικής Αρχής Ρούσσου. Ήταν αυτός ο απολογισμός που ουδέποτε, ως όφειλε, ο Δήμαρχος, απέστειλε στους Δημοτικούς Συμβούλους, όπως προβλέπει άλλωστε ο Δημοτικός Κώδικας, ώστε στην Ειδική Συνεδρίαση του Δ.Σ. την Κυριακή 3/3/2019 (δημόσια μάλιστα), να γίνει, ένας ουσιαστικός διάλογος επ’ αυτού. Ένα γεγονός, που σύσσωμη η Αντιπολίτευση κατήγγειλε και ως ήταν εύλογο, οδηγήθηκε στην αποχή από τη σχετική Συνεδρίαση του Δ.Σ. Καταφέρνοντας, λοιπόν, με αυτές τις μεθοδεύσεις, ο κ. Ρούσσος και οι δικοί του, να «παίξουν», μόνοι τους χωρίς «αντίπαλο», επέτυχαν κάτι μοναδικό. Να μετατρέψουν τον απολογισμό τους, σε απολογία. Απολογία αδράνειας και διαχείρισης του ελάσσονος αποτελέσματος. Διότι, όσοι (οι λίγοι Δημότες), παρέστησαν στην πολυ διαφημισμένη αυτή συγκέντρωση, που μάλλον σε προεκλογικό σόου προσομοίαζε, παρακολούθησαν τον Δήμαρχο και τους Αντιδημάρχους του, να ομολογούν την ανεπάρκεια τους. Πέντε ολόκληρα χρόνια! Ούτε ένα μεγάλο έργο για τον πολίτη! Ούτε μια σημαντική παρέμβαση! Και όλα αυτά σε μια ιδανική για τον κ. Ρούσσο και τους συνεργάτες του συγκυρία.Ομοϊδεάτες Συριζαίοι στην Κυβέρνηση! Ομοϊδεάτισσα Συριζαία στην Περιφέρεια! Και μια αδιαμφισβήτητη «προίκα» από τη Διοίκηση Κουράση... Συγκεκριμένα, σύμφωνα και με την ανακοίνωση του Δήμου, ο κ. Ρούσσος στην εισήγησή του, επιχείρησε με μεγάλη έλλειψη γεναιότητας, να υποβαθμίσει, για άλλη μια φορά, τα εξαιρετικά, οικονομικά αποτελέσματα της Διοίκησης Κουράση και να διογκώσει τα δικά του, χρησιμοποιώντας μάλιστα και τρυκ και ανακρίβειες. Άθροισε λοιπόν, μακροχρόνιες υποχρεώσεις που αφορούν διαχρονικά ρυθμισμένα δάνεια, ώστε να απομειώσει τη σημασία του εντυπωσιακού ταμειακού αποθέματος των 13 εκατομμυρίων που παρέλαβε. Όπως, επίσης, διόγκωσε το ταμειακό υπόλοιπο της 31/12/2018, που αφορούσε στον απολογισμό του 2018 από το πραγματικό 15.242.251,11 ευρώ στο πλασματικό 17.170.000,00 ευρώ. Κυρίως όμως δεν είχε το θάρρος ο κος Ρούσσος να ομολογήσει, ότι η Διοίκηση Κουράση, σε συνέχεια της προσπάθειας της Διοίκησης Ζαφειρόπουλου, παρέλαβαν τον 5ο πιο χρεωμένο Δήμο στην Ελλάδα και τον παρέδωσαν έναν υγιέστατο οικονομικά Δήμο, βιώσιμο και με ρευστό στα ταμεία του. Κάτι πρωτοφανές για την περίοδο της κρίσης και των μνημονίων. Αντιθέτως, ο κ. Δήμαρχος επιχείρησε να υπερτονίσει για άλλη μια φορά, προβάλλοντας το σαν τολμηρό κατόρθωμα, το γνωστό θέμα της διεκδίκησης μεγάλων ποσών, ως ανταποδοτικά, από μεγάλες εταιρίες. Μια προσπάθεια που έχουν ξεκινήσει ταυτόχρονα πολλοί Δήμοι, με την υπόδειξη γνωστού γραφείου που όμως βρίσκεται ακόμα στο στάδιο της διεκδίκησης, χωρίς ένα ευρώ, να μπει στα ταμεία του Δήμου. Κατά τ’ άλλα ο Δήμαρχος, αναφέρθηκε στο αναμφισβήτητα θετικό γεγονός της απόκτησης του ακινήτου Νόμπελ, του ΧΕΥ 9 στο Πάτημα Χαλανδρίου και την παραχώρηση του χώρου του Νομισματοκοπείου για 30 χρόνια, ξεχνώντας (;) όμως να αναφέρει ότι η μεν αγορά των ακινήτων επιτεύχθηκε χάρη στα αποθεματικά Κουράση, η δε παραχώρηση (και όχι απόκτηση) έγινε από την «αλληλέγγυα» κυβέρνηση του (γιατί άραγε πρόσκαιρη παραχώρηση και όχι κυριότητα;). Και βέβαια, οι κος Ρούσσος εστίασε στην βελτίωση της καθαριότητας και την συντήρηση -εξωραϊσμό των κοινοχρήστων χώρων, που έγιναν εφικτά χάρη στους 150 νέους συμβασιούχους της καθαριότητας και τους 200 περίπου συμβασιούχους της Κοινωνικής Εργασίας. Ένα προσωπικό που δεν υπήρξε το 2014 (κάτι που επίσης λησμόνησε, στην «αντικειμενική» του ενημέρωση να πληροφορήσει ο νυν Δήμαρχος). Το εντυπωσιακό όμως του απολογισμού του κ. Ρούσσου ήταν η ουσιαστική παραδοχή της αποτυχίας του λέγοντας επί λέξει «... αναγνωρίζουμε τα σοβαρά προβλήματα, που εξακολουθεί να παρουσιάζει η πόλη, όσον αφορά στις αναπλάσεις, στους δρόμους, στις γειτονιές, στην κατάσταση των πεζοδρομίων, το οδικό δίκτυο καθώς επίσης και την προώθηση της κοινωνικής οικονομίας για την αντιμετώπιση της ανεργίας στην πόλη....». Δεν ανέφερε βέβαια τίποτε για το κυκλοφοριακό κομφούζιο, την ανυπαρξία χώρων στάθμευσης, την ελλειπέστατη Δημοτική Συγκοινωνία, τον κακό φωτισμό και την ανασφάλεια στην πόλη και πολλά άλλα (δεν τα βλέπει ή δεν θέλει να τα υπενθυμίζει;). Από τις συμπληρωματικές εισηγήσεις των Αντιδημάρχων, εντύπωση προκάλεσε ότι ο αρμόδιος για τα έργα, Αντιδήμαρχος τουλάχιστον στην ανακοίνωση του Δήμου, δεν αναφέρεται ούτε σε ένα έργο, που έγινε επί θητείας Ρούσσου. Η σκοπιμότητα είναι προφανής, αφού αντιπλημμυρικά, βρεφονηπιακοί σταθμοί κλπ που έγιναν ή γίνονται, είναι όλα έργα μελετημένα και ώριμα, από τη Διοίκηση Κουράση. Εντύπωση, επίσης προκάλεσε, το γεγονός ότι ουδέποτε (ούτε στον απολογισμό) εξηγήθηκε ποτέ γιατί ένα αναμφίβολα θετικό πιλοτικό Πρόγραμμα στην εναλλακτική διαχείριση των απορριμμάτων του Waste4think που ήλθε στο Δήμο μας, χάρη στον καθηγητή κο Λυμπεράτο, ουδέποτε έγινε τακτικό Πρόγραμμα (μετά 4 χρόνια) για το σύνολο του Δήμου μας! Έτσι, ακόμα και σ’αυτόν τον τομέα, παρά τη σχετική προπαγάνδα, ο Δήμος με τους ρυθμούς που τρέχει την ανακύκλωση κλπ θα πρέπει να φτάσει το 2029 για να πετύχει τους στόχους του Περιφερειακού Σχεδιασμού, που προβλέπονται για το 2020 (50% ανακυκλώσιμα). Τέλος, η Αντιδήμαρχος για τα κοινωνικά, ακολουθώντας τον Δήμαρχό της, στην μικρόψυχη αντιμετώπιση των προκατόχων συναδέλφων της, ουσιαστικά απέκρυψε το μεγάλο κοινωνικό έργο 2011-2014 (έχουν απόλυτα οργανωμένο χώρο για την στέγαση των Κοινωνικών Δομών του Δήμου μας, Κοινωνικό Φαρμακείο, Κοινωνικό Παντοπωλείο, Σίτιση, Γραφείο Διαμεσολάβησης και κοινωνικής στήριξης, υπηρεσίες στήριξης κακοποιημένων γυναικών), υπερτονίζοντας, τη δική της συμβολή με την ένταξη κάποιων ΡΟΜΑ στα Προγράμματα και στην παροχή των Κοινωνικών επιδομάτων. Που βέβαια, πλέον δίδονται σε όλους τους Δήμους μετά τη σχετική Νομοθετική ρύθμιση. Επιγραμματικά, ένας απολογισμός που ρίχνει άπλετο φως και γκρεμίζει ένα καλοστημένο σενάριό του fake-επιτυχημένου Δημάρχου. Στηριζόμενου αποκλειστικά και μόνο στη βελτίωση της καθαριότητας και της συντήρησης των κοινόχρηστων χώρων, που επιτεύχθηκαν χάρη των λόγων που προαναφέρθηκαν (προσλήψεις 350 συμβασιούχων!) Κρύβουν έτσι μια τραγική αδυναμία στην παραγωγή έργου, αντάξιου μιας πόλης 75.000 και ενός Δήμου που έχει ανάγκη από σημαντικές παρεμβάσεις και έργα. Έργα που θα καταστήσουν την πόλη λειτουργική και φιλική προς τον άνθρωπο και το περιβάλλον. Αναρωτιώμαστε, Εάν ο κ. Ρούσσος επί πέντε ολόκληρα χρόνια (την μακρύτερη θητεία μετά την μεταπολίτευση), με τις πλάτες των ομοϊδεατών του στην Κυβέρνηση και στην Περιφέρεια δεν κατάφερε να κάνει έστω ΕΝΑ ΜΕΓΑΛΟ ΕΡΓΟ ή ΜΙΑ ΜΕΓΑΛΗ ΠΑΡΕΜΒΑΣΗ για την πόλη μας, που θα άλλαζε προς το καλύτερο τη ζωή των Χαλανδραίων και την φυσιογνωμία της πόλης, τί μπορούν να προσδοκούν από τον, εκ νέου, υποψήφιο κ. Ρούσσο, οι ψηφοφόροι την επόμενη τετραετία, που δεν θα υπάρχουν ασφαλώς γι’αυτόν αυτές οι ιδανικές συνθήκες! Συνεχίζοντας, κατ’ επανάληψη και καθ’ υποτροπή, ο κ. Ρούσσος, να επιδίδεται σε κακολόγηση της θητείας Κουράση, μιας λειψής θητείας, 3 περίπου χρόνων, που ασκήθηκε με τις δυσμενέστερες των συνθηκών και που, παρ’όλα αυτά, νοικοκύρεψε τον Δήμο, δείχνει να επιχειρεί να καλύψει την ανεπάρκειά του. Διότι καλά είναι τα μερεμέτια, τα φτιασιδώματα ακόμα και ένα “lifting” που αναμφίβολα γίνεται ευμενώς δεκτό από τους πολίτες όμως η ζωή στην πόλη επιδεινώνεται ραγδαία. Χρειάζονται έργα και τολμηρές παρεμβάσεις. Και απ’ότι φάνηκε ο κ. Ρούσσος και οι συν αυτώ, «δεν το έχουν». &amp;nbsp;
