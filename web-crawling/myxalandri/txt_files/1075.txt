Title:
Ένα ακόμα βήμα για την ανέγερση του 6ου Λυκείου Χαλανδρίου στο Πάτημα Ι
Description:
Ένα ακόμα βήμα προς την ανέγερση του 6ου Λυκείου Χαλανδρίου έγινε με την παραχώρηση του σχετικού οικοπέδου του Δήμου στην ΚΤΥΠ (ΚΤΙΡΙΑΚΕΣ ΥΠΟΔΟΜΕΣ Α.Ε.), με ομόφωνη απόφαση του Δημοτικού Συμβουλίου Χαλανδρίου, από τις 9 Φεβρουαρίου 2022 (αρ. απόφασης 2/2022). Με την απόφασή του αυτή, το Δημοτικό Συμβούλιο εξουσιοδότησε τον δήμαρχο Χαλανδρίου Σίμο Ρούσσο, για την υπογραφή του σχετικού παραχωρητηρίου μεταξύ του Δήμου και της ΚΤΥΠ. Η παραχώρηση του ιδιόκτητου ακινήτου του Δήμου, επί των οδών Μελίνας Μερκούρη και Αντώνη Τρίτση (Ο.Τ. 1192), θα γίνει για όσο διάστημα απαιτηθεί για την κατασκευή και οριστική παραλαβή του σχολείου. Έχει προηγηθεί η ομόφωνη απόφαση του Δημοτικού Συμβουλίου Χαλανδρίου, από τις 29 Ιουλίου 2020, με την οποία έγινε δεκτή η πρόταση της Διοίκησης για την ίδρυση του 6ου Λυκείου Χαλανδρίου, στην περιοχή του Πατήματος Ι. Θα επιλυθεί ένα χρόνιο πρόβλημα σχολικής στέγης Από τον Δήμο Χαλανδρίου σημειώνεται ότι, η ανέγερση του Λυκείου ανταποκρίνεται σε αιτήματα των φορέων της περιοχής και θα λύσει πολύ σοβαρά ζητήματα σχολικής στέγης στο Πάτημα Ι, δεδομένου ότι μέχρι σήμερα οι μαθητές αναγκάζονται να μετακινηθούν σε όμορους δήμους, καθώς δεν επαρκούν οι χώροι του 8ου Γυμνασίου. Η ίδρυση του Λυκείου είναι ζωτικής σημασίας για την περιοχή, συνυπολογίζοντας, μεταξύ άλλων, ότι στο άμεσο μέλλον προβλέπεται αύξηση του αριθμού των μαθητών, λόγω της οικιστικής ανάπτυξης του Πατήματος. Η ανέγερση του Λυκείου θα συμβάλει, επίσης, καθοριστικά στην εύρυθμη λειτουργία του 8ου Γυμνασίου, το οποίο φιλοξενούσε μέχρι σήμερα και τάξεις του Λυκείου.
