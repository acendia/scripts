Title:
Ανακοίνωση - Καταγγελία της Αγωνιστικής Συνεργασίας Γονέων Χαλανδρίου
Description:
Ανακοίνωση - Καταγγελία της Αγωνιστικής Συνεργασίας Γονέων Χαλανδρίου: Αγαπητές/τοι γονείς και κηδεμόνες, Είναι πάγια πεποίθησή μας ότι η συμμετοχή των γονέων και κηδεμόνων στους Συλλόγους Γονέων και η δράση τους στα σχολεία είναι επιτακτική ανάγκη για να αντιστοιχηθούν τα επιτεύγματα της επιστήμης και της τεχνολογίας με τις σύγχρονες μορφωτικές ανάγκες των παιδιών μας. ‘Όπως γνωρίζετε, το Μάρτιο του 2022 αναδείχτηκε το νέο ΔΣ της Ένωσης Γονέων του δήμου μας (με θητεία μέχρι τον προσεχή Μάρτιο), στο οποίο συμμετέχουμε με 2 μέλη στο Δ.Σ έχοντας τη στήριξη και εμπιστοσύνη μέρους των αντιπροσώπων των Συλλόγων Γονέων. Από την πρώτη στιγμή, έχοντας πάντα ως γνώμονα την προώθηση και ανάδειξη ζητημάτων που αφορούν τη σχολική κοινότητα στο σύνολό της θέσαμε με σαφήνεια το διεκδικητικό πλαίσιο που άλλωστε προτείναμε και στη Γενική Συνέλευση της Ένωσης αλλά εμπεριείχε και η εισήγηση-απολογισμός που υπερψηφίστηκε σχεδόν από το σύνολο των αντιπροσώπων. Με μεγάλο προβληματισμό διαπιστώσαμε από τις πρώτες συνεδριάσεις του Δ.Σ την παντελή αδυναμία της πλειοψηφίας να λειτουργήσει μέσα σε ένα θεσμικό πλαίσιο που προβλέπεται από το καταστατικό της Ένωσης και να ακολουθήσει στοιχειώδεις κανόνες συλλογικής δράσης. Το επισημάναμε άμεσα - προτείνοντας συγκεκριμένες λύσεις – αλλά δυστυχώς δεν υπήρξε καμία αλλαγή, απεναντίας είχαμε συνεχείς αναβολές συνεδριάσεων του Δ.Σ παρόλο που υπήρχε ο απαιτούμενος αριθμός μελών του Δ.Σ για να συνεδριάσει. Δυστυχώς, ο αυθαίρετος τρόπος λειτουργίας που αντιβαίνει στο καταστατικό της Ένωσης Γονέων με αποκλειστική ευθύνη της πλειοψηφίας του Δ.Σ αποτυπώνεται και στη σχεδόν μηδενική δράση της σε μια περίοδο που τα διαχρονικά προβλήματα στην εκπαίδευση παραμένουν και νέα εμπόδια υψώνονται στα παιδιά μας με την εφαρμογή και υλοποίηση των νέων αντιδραστικών και αντιεκπαιδευτικών νόμων.   Σήμερα έχουμε μια Ένωση Γονέων απούσα από κάθε τι που απασχολεί τους γονείς και τα παιδιά τους, μακριά από τα προβλήματα των γονέων και των σχολείων. Οι Σύλλογοι Γονέων έχουν ανάγκη από μια Ένωση Γονέων αγωνιστική, διεκδικητική, μαχητική δίπλα τους σε κάθε πρόβλημα στηρίζοντας τα αιτήματά τους, που αφουγκράζεται τις αγωνίες και τους προβληματισμούς των γονιών. Καταγγέλλουμε την πλειοψηφία του Δ.Σ για τη συνεχόμενη παρέκκλιση από κάθε θεσμική και καταστατική λειτουργία, η οποία έχει ήδη πάει πίσω τις διεκδικήσεις και όσα αξίζουν και δικαιούνται τα παιδιά στα σχολεία του σήμερα. Είναι ευθύνη όλων μας να αλλάξουμε άμεσα την κατάσταση αυτή, τη στιγμή που οι «επιθέσεις» που το δημόσιο σχολείο και τα παιδιά όλων βιώνουν στις μέρες μας  εντείνονται. Ως Αγωνιστική Συνεργασία Γονέων Χαλανδρίου ελπίζουμε ότι θα έχουμε μαζί μας κάθε σκεπτόμενο και ανήσυχο γονέα στα επόμενα βήματα των δράσεων μας, κάθε γονέα που προβληματίζεται από την κατάσταση που επικρατεί στην Παιδεία γενικότερα εν μέσω και των σοβαρών καθημερινών προβλημάτων που βιώνει κάθε οικογένεια με την ενεργειακή κρίση, την ακρίβεια κλπ. Αποδεικνύεται πόσο σημαντική είναι η παρουσία μιας ενισχυμένης Αγωνιστικής Συνεργασίας στο Δ.Σ της Ένωσης Γονέων ως θεματοφύλακα υπεράσπισης του Δημόσιου και Δωρεάν σχολείου, διεκδικώντας σύγχρονα σχολεία με επαρκές μόνιμο εκπαιδευτικό και βοηθητικό προσωπικό, με πρόγραμμα σπουδών που να μορφώνει και όχι να εξοντώνει.  
