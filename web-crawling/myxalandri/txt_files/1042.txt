Title:
Ο Δήμος Χαλανδρίου λέει «ΟΧΙ» στη μετεγκατάσταση του καζίνο της Πάρνηθας στην περιοχή μας
Description:
Ο Δήμος Χαλανδρίου, ο οποίος πρωτοστάτησε στον αγώνα ενάντια στη μετεγκατάσταση του καζίνο της Πάρνηθας στο κτήμα «Δηλαβέρη» και προσέφυγε, ο μοναδικός Δήμος που το έπραξε, στο ΣτΕ, πετυχαίνοντας ακύρωση της απόφασης του ΣΥΠΟΘΑ που έδινε το πράσινο φως για τη μεταφορά, συνεχίζει να δίνει τη μάχη του για το θέμα, τόσο σε επίπεδο θεσμικό, όσο και σε επίπεδο κινητοποιήσεων. Ο Δήμος Χαλανδρίου συμμετέχει στη συγκέντρωση διαμαρτυρίας, που οργανώνει η Συντονιστική Επιτροπή Αγώνα, το Σάββατο 11 Φεβρουαρίου 2023, στις 11:00, στην Πλατεία Ευτέρπης (Σταθμός ΗΣΑΠ Αμαρουσίου), και καλεί όλους τους ενεργούς πολίτες του Χαλανδρίου να στηρίξουν την αγωνιστική κινητοποίηση. Επίσης, με νέο ψήφισμα του Δημοτικού Συμβουλίου, που ελήφθη κατά πλειοψηφία στη συνεδρίαση της 1ης Φεβρουαρίου 2023, επαναβεβαιώνει όσα είχαν κατατεθεί τον Νοέμβριο του 2018, κατά της απόφασης της τότε κυβέρνησης για την μετεγκατάσταση του καζίνο.  Αναλυτικά το πρόσφατο ψήφισμα του Δημοτικού Συμβουλίου Χαλανδρίου αναφέρει: Το Δημοτικό Συμβούλιο Χαλανδρίου εκφράζει την κατηγορηματική του αντίθεση στην απαράδεκτη κυβερνητική απόφαση για μετεγκατάσταση του καζίνο της Πάρνηθας στο κτήμα «Δηλαβέρη» του γειτονικού Δήμου Αμαρουσίου και σε ελάχιστη απόσταση από τα όρια της πόλης μας. Η σχεδιαζόμενη κατασκευή της ιδιωτικής πόλης των ξενοδοχείων και των καζίνο θα επιβαρύνει ακόμη περισσότερο τις περιοχές κατοικίες, υποβαθμίζοντας περαιτέρω την ποιότητα ζωής των κατοίκων με τις κυκλοφοριακές και περιβαλλοντολογικές επιπτώσεις που θα επιφέρουν σε μια ιδιαίτερα κορεσμένη περιοχή. Εκφράζουμε επιπλέον την ρητή μας αντίθεση στη λογική της ηθικής νομιμοποίησης του τζόγου και την προώθηση του «οράματος» του εύκολου πλουτισμού ως ατομικής διεξόδου στο αδιέξοδο που δημιουργεί η οικονομική κρίση και οι μνημονιακές πολιτικές. Οι πόλεις μας έχουν ανάγκη από χώρους προώθησης της πραγματικής παραγωγής και της τεχνολογικής καινοτομίας. Έχουν ανάγκη από χώρους πολιτισμού δημιουργίας και μαζικού αθλητισμού, ικανών να συμβάλλουν στην αποφόρτιση της περιβαλλοντολογικής υποβάθμισης και την καλλιέργεια δημιουργικών αγωνιστικών προτύπων για την νέα γενιά. Καλούμε την κυβέρνηση να αποσύρει άμεσα το ειδικό χωρικό σχέδιο. Εξουσιοδοτείται ο δήμαρχος να προχωρήσει σε κάθε ένδικο μέσο αποτροπής της σχεδιαζόμενης εγκατάστασης του καζίνο.   Διαβάστε σχετικά: Ψήφισμα του Δημοτικού Συμβουλίου Χαλανδρίου για τη μετεγκατάσταση του Καζίνο της Πάρνηθας (Αριθ. Απόφασης 44/2021 - 7/4/2021)
