Title:
Τα ΚΑΠΗ Χαλανδρίου γιόρτασαν την Παγκόσμια Ημέρα Ηλικιωμένων με κέφι και χαρά
Description:
Περίσσεψαν τα χαμόγελα χαράς στο αντάμωμα των μελών των ΚΑΠΗ, μετά από δύο χρόνια πανδημίας που τους κράτησαν μακριά, το οποίο έγινε την Τρίτη 11 Οκτωβρίου, στον φιλόξενο χώρο του Ιδρύματος Ζήση, με αφορμή την Παγκόσμια Ημέρα Τρίτης Ηλικίας. Τη φετινή γιορτή που ήταν αφιερωμένη στον μεγάλο μας συνθέτη Μίκη Θεοδωράκη, άνοιξε η Χορωδία 60+, υπό τη διεύθυνση της μαέστρου Ρίας Θεοδώρου, αποσπώντας το θερμό χειροκρότημα όλων για την εξαιρετική απόδοση των τραγουδιών του Μίκη. Τη σκυτάλη στην διασκέδαση παρέλαβε ο τραγουδιστής Παντελής Αμπαζής, τον οποίο συνόδευσαν μουσικοί της Φιλαρμονικής του Δήμου Χαλανδρίου αλλά και άλλοι. Οι παριστάμενοι/νες παρακολούθησαν με μεγάλο ενθουσιασμό το μουσικό πρόγραμμα, σιγοτραγούδησαν τις μελωδίες που συντρόφεψαν σημαντικές στιγμές της ζωής τους, τα νιάτα και τους αγώνες τους, χόρεψαν, αντάλλαξαν αστεία και πειράγματα, απόλαυσαν τα εδέσματα και τα αναψυκτικά που πρόσφερε ο Δήμος Χαλανδρίου. Χαιρετισμό στην εκδήλωση, εκ μέρους του δημάρχου Χαλανδρίου Σίμου Ρούσσου, απηύθυνε ο αντιδήμαρχος Πολιτισμού Σέργιος Γκάκας, ενώ η δημοτική σύμβουλος Ευγενία Κατούφα, εντεταλμένη για τα ΚΑΠΗ, αναφέρθηκε στο πλήρες πρόγραμμα δραστηριοτήτων των τριών ΚΑΠΗ του Δήμου και ευχαρίστησε θερμά τη διοίκηση του Ιδρύματος Ζήση για τη δωρεάν προσφορά της αίθουσας. Την εκδήλωση τίμησαν με την παρουσία τους η επικεφαλής της παράταξης «Χαλάνδρι σε Δράση» Κρίστη Αγαπητού, ο επικεφαλής της παράταξης «Χαλάνδρι Ορίζοντας 2023» Μάνος Κρανίδης και οι δημοτικές σύμβουλοι Θεοδώρα Αλεξανδρή και Ελένη Νιώτη.  
