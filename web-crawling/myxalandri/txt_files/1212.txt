Title:
Αρχιεπίσκοπος Ιερώνυμος και Προκόπης Παυλόπουλος στο Καρέλλειο Πρότυπο Κέντρο Alzheimer στο Χαλάνδρι
Description:
Ο Πρόεδρος της Δημοκρατίας με τον Αρχιεπίσκοπο Ιερώνυμο γευμάτισαν με τους ηλικιωμένους του Πρότυπου Κέντρου «Alzheimer» της «ΑΠΟΣΤΟΛΗΣ» Με τους ηλικιωμένους της Ολοκληρωμένης Μονάδας Αντιμετώπισης της Νόσου «Alzheimer» και συναφών παθήσεων «Καρέλλειο» της «ΑΠΟΣΤΟΛΗΣ» στο Χαλάνδρι, γευμάτισαν την Τετάρτη 20 Δεκεμβρίου 2017 στις 13:00, η Α.Ε. ο Πρόεδρος της Δημοκρατίας Προκόπιος Παυλόπουλος με τον Μακαριώτατο Αρχιεπίσκοπο Αθηνών και πάσης Ελλάδος κ.κ. Ιερώνυμο Β’ με αφορμή τις Άγιες ημέρες των Χριστουγέννων. Τον Αρχιεπίσκοπο Ιερώνυμο συνόδευαν ο Σεβασμιώτατος Μητροπολίτης Νέας Ιωνίας και Φιλαδελφείας και Αντιπρόεδρος της «Αποστολής» κ. Γαβριήλ, ο Πρωτοσύγκελλος της Ιεράς Αρχιεπισκοπής Αθηνών Αρχιμ. Συμεών Βολιώτης, ο Γενικός Διευθυντής της «ΑΠΟΣΤΟΛΗΣ» Κωνσταντίνος Δήμτσας και ο Εκπρόσωπος Τύπου Χάρης Κονιδάρης της Ιεράς Αρχιεπισκοπής Αθηνών. Ο Πρόεδρος της Δημοκρατίας και ο Αρχιεπίσκοπος είχαν την ευκαιρία να συνομιλήσουν με το επιστημονικό και διοικητικό προσωπικό της Μονάδας, να ανταλλάξουν ευχές με τους ηλικιωμένους και να γνωρίσουν από κοντά τις εξειδικευμένες και υψηλού επιπέδου υπηρεσίες φιλοξενίας, ψυχολογικής στήριξης και συμβουλευτικής προς τους ασθενείς και τους περιθάλποντές τους. Η Ολοκληρωμένη Μονάδα Αντιμετώπισης Νόσου Alzheimer και Συναφών Παθήσεων παρέχει εξειδικευμένες και υψηλού επιπέδου υπηρεσίες φιλοξενίας, ψυχολογικής υποστήριξης, συμβουλευτικής και εργοθεραπείας προς τους ασθενείς και τους περιθάλποντές τους. Επιπλέον αποτελεί ένα χώρο συνεύρεσης, δημιουργίας και επικοινωνίας. Η Μονάδα συνίσταται: στη λειτουργία ενός Οικοτροφείου χωρητικότητας κατά μέγιστο 15 ασθενών μόνιμης διαβίωσης με επιπλέον δυνατότητα ταυτόχρονης βραχύβιας φιλοξενίας 5 περίπου ασθενών με στόχο την αποφόρτιση των οικογενειών τους και στη λειτουργία ενός Κέντρου Ημέρας που αφενός εξυπηρετεί ανοϊκούς ασθενείς και αφετέρου συμβουλεύει, ενημερώνει και εκπαιδεύει τα μέλη των οικογενειών τους. Ο Πρόεδρος της Δημοκρατίας κ. Προκόπης Παυλόπουλος στην ομιλία του τόνισε: «Κυρίες και κύριοι, θέλω να ξεκινήσω με μια εξομολόγηση. Ο χώρος δε μου είναι άγνωστος, μου είναι οικείος, όχι επειδή έχω έρθει κι άλλη φορά εδώ, γνωρίζω το «Καρέλλειο» αλλά είναι η πρώτη φορά που έρχομαι. Αν λέω ότι μου είναι οικείος είναι γιατί αυτή την ατμόσφαιρα με συνανθρώπους μας που πάσχουν απ’ αυτή τη νόσο, την έχω ζήσει στο σπίτι μου, στο πολύ στενό μου περιβάλλον, στο πάρα πολύ στενό μου περιβάλλον, σε τρεις τουλάχιστον περιπτώσεις, γνωρίζω καλά και τα προβλήματα, γνωρίζω καλά και αυτό που σημαίνει αυτές τις άγιες μέρες ιδίως, να βρίσκεται κανείς κοντά στους ανθρώπους που όλοι μέσα από την εμπειρία που έχω ζήσει, μου είναι οικείοι. Γιατί μια φορά να έχεις ζήσει αυτή την εμπειρία, όλοι οι άνθρωποι που έχουν το ίδιο πρόβλημα, σου είναι οικείοι πραγματικά. Θα ήθελα να πω ότι βρίσκομαι σήμερα εδώ, γιατί είναι ανάγκη στον τόπο μας, πέρα από την υποχρέωση του Προέδρου της Δημοκρατίας να βρίσκεται κοντά στους ανθρώπους αυτές τις ώρες, να εξάρω για μια ακόμη φορά το ρόλο της Εκκλησίας της Ελλάδος, του Αρχιεπισκόπου, της «Αποστολής», όλων εκείνων των ανθρώπων οι οποίοι εργάζονται στην «Αποστολή». Ξέρετε, τί έχουμε περάσει όλα αυτά τα χρόνια ως λαός. Θα το λέω πάντοτε κουραστικά, αλλά πρέπει αυτή την αλήθεια να την αναγνωρίζουμε. Σ’ αυτή τη βαθιά κρίση που έχει πλήξει το κοινωνικό σύνολο και τον κοινωνικό ιστό, αν στεκόμαστε ακόμα όρθιοι, κατά ένα μεγάλο μέρος τούτο οφείλεται στην Εκκλησία, στο γεγονός ότι η Εκκλησία μέσα ακριβώς από τη νοοτροπία την οποία έχει μέσα από το πνεύμα της Ορθοδοξίας, η Εκκλησία έχει στηρίξει τον κοινωνικό ιστό. Μαζί με την οικογένεια, αλλά η Εκκλησία έχει δώσει το παράδειγμα. Κι αυτό είναι πολύ σημαντικό, γιατί το κοινωνικό κράτος κι όχι μόνο στον τόπο μας, αλλά σε όλη την ευρωπαϊκή μας οικογένεια, πάσχει. Κι αν δε στηρίξουμε το κοινωνικό κράτος και στον τόπο μας και στη μεγάλη μας οικογένεια, την Ευρώπη, τότε από κει και πέρα τα φαινόμενα, τα ακραία φαινόμενα τα οποία παρατηρούμε τα τελευταία χρόνια και θα γιγαντωθούν και θα διαταράξουν τη συνοχή της Ευρώπης. Γι’ αυτό ο ρόλος της Εκκλησίας σ’ αυτό τον τομέα, της στήριξης του κοινωνικού κράτους είναι κορυφαίος. Κορυφαίος για τον τόπο μας, κορυφαίος και ως πηγή συμβολισμών για όλη την Ευρωπαϊκή Ένωση. Δεν υπερβάλλω, ξέρω ότι θα βρεθούν κάποιοι οι οποίοι θα λένε ότι αυτά είναι ενδεχομένως υπερβολές. Θα το πω για πολλοστή φορά, είναι η αλήθεια, η απόλυτη αλήθεια, γι’ αυτό θέλω ακριβώς την αλήθεια αυτή. Θα την ξαναπώ και θα τη διακηρύξω κατά κάποιον τρόπο. Επίσης Σεβασμιότατε, και εσείς και μιλάω και για τον κ. Δήμτσα από πλευράς «Αποστολής», είναι ανάγκη να γνωρίσει ο κόσμος το μεγάλο έργο της «Αποστολής», η οποία χτίστηκε μέσα στην κρίση, για ν’ αντιμετωπίσει την κρίση. Είναι ένα σημαντικό μέσο της Εκκλησίας που δείχνει και το μέγεθος της αποστολής της, αλλά και το μέγεθος της ευαισθησίας της. Οι άνθρωποι της «Αποστολής» κάνουν αθόρυβα μια εξαιρετική δουλειά, δίπλα από την Εκκλησία, υπό την αιγίδα, την κατεύθυνση, την καθοδήγηση του Μακαριωτάτου Αρχιεπισκόπου. Θέλω να σας συγχαρώ θερμά κ. Δήμτσα, Σεβασμιότατε, Μακαριότατε, έχει ευτυχήσει να έχετε εξαιρετικούς συνεργάτες. Και μακάρι να μπορούσαμε όλοι να έχουμε αυτό το επίπεδο συνεργατών, καθένας στο πλαίσιο της δύσκολης αποστολής του. Κλείνω λέγοντάς σας ένα μεγάλο ευχαριστώ και γιατί μου δώσατε τη δυνατότητα σήμερα να είμαι κοντά σας και να παίρνω δύναμη από σας, όσο κι αν φαίνεται αυτό παράξενο, αλλά είναι αλήθεια. Επίσης, γιατί με τον τρόπο αυτό μου δίνετε τη δυνατότητα από την πλευρά της πολιτείας ν’ αποδώσω αυτό το οποίο όλοι γνωρίζουμε, τα του Καίσαρος τω Καίσαρι και τα του Θεού τω Θεώ. Χρόνια πολλά, να είστε πάντα καλά». Ο Αρχιεπίσκοπος Αθηνών και πάσης Ελλάδος κ.κ. Ιερώνυμος απαντώντας στον Πρόεδρο της Δημοκρατίας υπογράμμισε: «Εξοχότατε κ. Πρόεδρε και λοιποί αγαπητοί αδελφοί, θα ήθελα ιδιαίτερα να υπογραμμίσω τη χαρά που νιώθω και όλοι νιώθουμε σήμερα και να εκδηλώσω την τιμή κι εγώ και όλοι μας, που μας γίνεται με την εδώ επίσκεψη του κ. Προέδρου μας. Κύριε Πρόεδρε οι ημέρες είναι εορτάσιμες, οι γιορτές ήδη έχουν αρχίσει και οι εορταστικές εκδηλώσεις έχουν κι αυτές αρχίσει, μια από τις οποίες είναι και η σημερινή μας ημέρα σ’ αυτό το όμορφο κέντρο εδώ που θα μπορούσαμε να πούμε ότι η σφραγίδα του θα έφερε την επιγραφή, ένα «κέντρο αγάπης». Νέοι άνθρωποι, δίνουν αγάπη σε ηλικιωμένους ανθρώπους, με ειδικές δυσκολίες. Ο σκοπός της Εκκλησίας μας κι επομένως και ο στόχος όσων λένε ότι αγαπούν την Εκκλησία και ζουν τη διδασκαλία της είναι πρωταρχικός ο αγιασμός της ζωής και δεύτερον η εξάσκηση της αγάπης προς το συνάνθρωπο. Εδώ λοιπόν συναντάει τα δύο κανείς, και την προσπάθεια που κάνει ο καθένας μας για να βελτιώσει τον εαυτό του αλλά και κυρίως η αγάπη που ξεχύνεται στον άνθρωπο που υποφέρει. Αυτός είναι και ο στόχος της Εκκλησίας μας, αυτός είναι ο στόχος της Αρχιεπισκοπής μας, αυτός είναι και ο στόχος όλων των εργατών, κληρικών και λαϊκών που συσστρατεύονται σ’ αυτή την αποστολή. Ο Θεός ευλόγησε να παρουσιαστούν πάρα πολλοί άνθρωποι συνεργάτες μας, πάρα πολλοί εθελοντές οι οποίοι προσφέρουν πολλή υπηρεσία σ’ αυτό το έργο της αγάπης, σε όλες τις δομές και της «Αποστολής» αλλά και των άλλων φορέων και στην Αρχιεπισκοπή αλλά και στην Ελλάδα ολόκληρη. Από τα παιδιά, από την παιδική ηλικία μέχρι την ηλικία που φτάνει στα βαθιά γεράματα, όλες οι δομές οι ηλικιακές, γεύονται αυτή την αγάπη. Θα ήθελα λοιπόν με την ευκαιρία αυτή που είστε εδώ ανάμεσά μας κ. Πρόεδρε, να εκφράσω τις ευχαριστίες μου προς τους στενούς συνεργάτες αλλά και τους ευρύτερους, αφού μόνο οι γυναίκες οι οποίοι μαγειρεύουν και εργάζονται σ’ αυτό το σκοπό, φτάνουν τις 900. Είναι ένα μεγάλο έργο που πολύ ωραία ελέχθη εκεί χτες σε μια συνάντηση, η «Αποστολή» είναι αγάπη. Θα ήθελα με την ευκαιρία αυτή σήμερα κ. Πρόεδρε να σας δώσω ένα μικρό αλλά βαθύ στην ιστορία αναμνηστικό δώρο. Είναι ένα Ευαγγέλιο, το Τετραευάγγελο το λεγόμενο. Είναι το Ευαγγέλιο του Ησαϊου Σαλώνων, του Εθνεγέρτη της Ρούμελης, Επίσκοπος Αμφίσσης, αδελφός της Μονής του Οσίου Λουκά, που το έφερε πάντοτε πάνω του κι όταν σκοτώθηκε στη μάχη της Αλαμάνας μαζί με τον Αθανάσιο Διάκο, αυτό έμεινε σα μεγάλο ενθύμιο στη Μονή του Οσίου Λουκά. Ετοιμάσαμε μερικά αντίγραφα από αυτό το Ευαγγέλιο το ιστορικό και θα θέλαμε σήμερα να σας το κάνουμε δώρο για να θυμάστε αυτή την όμορφη και συγκινητική Τράπεζά μας. Να είστε καλά». Ο Σεβ. Μητροπολίτης Νέας Ιωνίας και Φιλαδελφείας κ. Γαβριήλ ανέφερε ότι: «Εξοχότατε κύριε Πρόεδρε της Ελληνικής Δημοκρατίας με ιδιαίτερη χαρά και τιμή και με αισθήματα τα οποία προσδίδουν το κύρος το οποίο πρέπει να προσδοθεί αυτή την ώρα στο αξίωμά σας ως πρώτου πολίτη της χώρας και Προέδρου της Ελληνικής Δημοκρατίας, σας καλωσορίζουμε στο Πρότυπο αυτό Κέντρο Αλτσχάιμερ, φροντίδας ανθρώπων οι οποίοι πάσχουν από αυτή τη νόσο όπου όπως πολύ καλά γνωρίζουμε όλοι δυστυχώς αρχίζει να αυξάνει με μέτρα και βαθμούς που δεν μπορεί πλέον κανένας να την περιορίσει. Στο Κέντρο αυτό το οποίο εδώ με την δωρεάν του αειμνήστου κ. Καρέλλα, γι’ αυτό και φέρει και το όνομά του ως Καρέλλειο στο Χαλάνδρι, στην Αρχιεπισκοπή Αθηνών, ίδρυσε και με πολύ αγάπη και πραγματικά ενδιαφέρον για τους ανθρώπους αυτούς οι οποίοι φιλοξενούνται στο χώρο αυτό, ο Μακαριώτατος Αρχιεπίσκοπος Αθηνών και Πάσης Ελλάδος κ. Ιερώνυμος, ο οποίος, όπως πολύ καλά γνωρίζετε, και όλοι το γνωρίζουμε αυτό, πρώτο του μέλημα από τη στιγμή που ανέλαβε την Αρχιεπισκοπή Αθηνών ήταν να δώσει μια εικόνα μιας εκκλησίας ζωντανής η οποία δεν αδιαφορεί στον ανθρώπινο πόνο, δεν αδιαφορεί στον άνθρωπο ο οποίος όποιο χρώμα και εάν έχει, από όπου και εάν κατάγεται, όποια γλώσσα και εάν μιλεί. Προσπάθησε να αγκαλιάσει τον άνθρωπο στο σύνολό του και στην Τρίτη ηλικία και στον άνθρωπο ο οποίος υποφέρει από την οικονομική κρίση, αλλά και στη νεαρή, στη παιδική ηλικία, γι’ αυτό και όπως γνωρίζετε η Αρχιεπισκοπή Αθηνών έχει μια τεράστια γκάμα ποιμαντικών και φιλανθρωπικών δραστηριοτήτων που στόχο έχουν αυτό ακριβώς το σκοπό τον ιερό να ανακουφίσουν τον άνθρωπο. Η δική του αγάπη, η δική του η μέριμνα, αποφάσισε το 2010 να ιδρύσει έναν Οργανισμό ο οποίος θα ερχόταν να συντονίσει το φιλανθρωπικό αυτό έργο, την Αποστολή, την οποία διευθύνει από τότε και με μεγάλη επιτυχία μέχρι και σήμερα ο κ. Δήμτσας όπου μαζί με τους συνεργάτες του τα έχει καταφέρει ό,τι περισσότερο μπορεί για να μπορέσει και εκείνος και να δικτυώσει και να κάνει ένα έργο φιλανθρωπικό με απόλυτη διαφάνεια και με απόλυτο αποτέλεσμα, ούτως ώστε να μην έχει κανείς να αμφισβητήσει τίποτα από αυτά τα οποία προσφέρονται στην Αποστολή. Εδώ στο χώρο που ήρθατε μερικά από τα πρόσωπα τα οποία έχουν την δυνατότητα να είναι ακόμα κινητικά και βλέπετε ότι είναι ανάμεσά μας, σήμερα έχουμε αποφασίσει να φάμε μαζί τους. Να τους κάνουμε να αισθανθούν όπως αισθάνονται καθημερινά σπίτι τους, όπως όλο το προσωπικό εδώ αγωνίζεται για να μπορέσει ακριβώς αυτό το πνεύμα της οικογένειας να υπάρχει στο χώρο αυτό. Γι’ αυτό και εσείς θέλω να αισθανθείτε ότι ήρθατε σπίτι σας, στο χώρο το δικό σας, να συνφάγετε με τα πρόσωπα αυτά και να αντιληφθείτε και εσείς ότι εδώ όντως προσφέρεται αγάπη. Προσφέρεται αγάπη Χριστού, προσφέρεται διακονία σε ανθρώπους οι οποίοι ακριβώς αυτή την ανάγκη έχουν σήμερα. Είναι μεγάλη μας η χαρά. Είναι μεγάλη μας η τιμή να σας έχουμε ανάμεσά μας. Σας παρακαλούμε θερμά να απολαύσετε τις στιγμές αυτές μαζί με τους ανθρώπους οι οποίοι σας πλαισιώνουν και να είσαστε απόλυτα βέβαιος ότι ο Αρχιεπίσκοπος και στο πρόσωπό του όλη η Εκκλησία, θα κοιτάζει πάντοτε να κάνει ό,τι περισσότερο μπορεί για να ανακουφίζει, να αγαπά, να προσφέρει αυτό το οποίο η Εκκλησία είναι στο σύνολό της. Αγάπη Χριστού, χωρίς καμία διάκριση, χωρίς καμία αίσθηση φόβου για οποιαδήποτε ανθρώπινη πάντοτε αδυναμία έχουμε εμείς όπου πάντοτε βάζουμε εμπόδια μεταξύ μας για να δημιουργούμε αυτές τις αποστάσεις και με απόλυτο γνώμονα να κοιτάζουμε να ανακουφίσουμε αυτόν ο οποίος έχει περισσότερα από όλα ανάγκη τη βοήθειά μας. Καλά Χριστούγεννα να έχετε και εσείς και η οικογένειά σας και ευχαριστούμε θερμά για την παρουσίασή σας». Ο Γενικός Διευθυντής της «ΑΠΟΣΤΟΛΗΣ» Κωνσταντίνος Δήμτσας στο χαιρετισμό του επεσήμανε: Εξοχώτατε Κύριε Πρόεδρε της Ελληνικής Δημοκρατίας, Καλώς ήλθατε! Η Επίσκεψή Σας ως Ανωτάτου Άρχοντος της Ελληνικής Πολιτείας αποτελεί την κορωνίδα των Επισκέψεων στο φιλανθρωπικό οργανισμό μας. Παρακαλώ, δεχθείτε εξ ονόματος τόσον εμού του ιδίου όσον και των συνεργατών μου, αλλά κυρίως και πρωτίστως εκ μέρους όλων των επωφελουμένων μας τα θερμά και ευγνώμονα ευχαριστήρια για την προσγενομένη εξαιρετική αυτή τιμή της υψηλής Προεδρικής Επισκέψεώς Σας, η οποία μεταξύ άλλων αποτελεί απόδειξη της ιδιαίτερης κοινωνικής ευαισθησίας Σας και της άμεσης επαφής Σας με τον Λαό και την Κοινωνία των Πολιτών. Τα τελευταία επτά χρόνια η Πατρίδα μας βιώνει μια άνευ προηγουμένου οικονομική και κοινωνική κρίση, της οποίας οι πολλές και πολλαπλές τραγικές και επώδυνες συνέπειες είναι ευρέως γνωστές, ώστε να παρέλκει κάθε επί μέρους αναφορά και περιγραφή. Η Εκκλησία της Ελλάδος εν τω συνόλω Αυτής και ιδιαίτερα ο Μακαριώτατος Προκαθήμενός Της απεδύθησαν σε έναν τιτάνιο αγώνα να ανταποκριθούν στις τεράστιες ανάγκες που έχουν προκύψει και συνεχίζουν να προκύπτουν στα πλέον ευάλωτα τμήματα του γενικού πληθυσμού. Συγκεκριμένα και κατόπιν Οδηγιών του Αρχιεπισκόπου, τα τελευταία επτά χρόνια έχει δημιουργηθεί ένα ευρύτατο δίκτυο και πλέγμα προγραμμάτων, δράσεων και υποδομών με σκοπό να στηριχθεί αποτελεσματικά η κοινωνική συνοχή και ειρήνη και να διαφυλαχθεί η τιμή και η αξιοπρέπεια του Ελληνικού Λαού από την εξαθλίωση. Το Ίδρυμα το οποίο έχει τη διακεκριμένη τιμή να Σας υποδέχεται σήμερα αποτελεί πολύτιμο καρπό της εντολής αυτής της αγάπης, αλλά και γενικότερα της ιδιαίτερης ευαισθησίας του Μακαριωτάτου και της Εκκλησίας για τους ηλικιωμένους, τις μητέρες μας και τους πατέρες μας. Η φροντίδα των ηλικιωμένων αποτελεί ιστορικά πεδίο διακεκριμένης εκκλησιαστικής κοινωνικής προσφοράς. Μάλιστα, η ιδιαίτερη μέριμνα του Μακαριωτάτου για την τρίτη ηλικία συμπληρώνεται με ένα Πρότυπο Κέντρο Γεροντολογίας, το οποίο πρόκειται να λειτουργήσει προσεχώς στο Δήλεσι της Βοιωτίας. Είναι άλλωστε γνωστή η γενικότερη προνοιακή ευαισθησία του Αρχιεπισκόπου Ιερωνύμου του Β΄, η οποία εκτυλίσσεται και αναπτύσσεται τα τελευταία δέκα χρόνια που ο Ίδιος ποιμαίνει θεοφιλώς και θεαρέστως την Ιερά Αρχιεπισκοπή Αθηνών και προΐσταται της Εκκλησίας της Ελλάδος. Επειδή εσείς ο Ίδιος έχετε επανειλημμένως αναφερθεί στη σπουδαία κοινωνική αποστολή της Εκκλησίας της Ελλάδος, αναγνωρίζοντας δικαίως ως Εκπρόσωπος της Πολιτείας όσα η Εκκλησία, ως ιστορική Τροφός και Ευεργέτις του Γένους πράττει υπέρ του Έθνους, του Λαού και της Κοινωνίας, σας διαβεβαιώνουμε ότι ως «Αποστολή» θα συνεχίσουμε να εκτελούμε την αποστολή μας με αφοσίωση, επιμονή, υπομονή, διαφάνεια και λογοδοσία, χωρίς διακρίσεις και αποκλεισμούς, αλλά με την καθολικότητα και παγκοσμιότητα της Χριστιανικής αγάπης. Εξοχώτατε Κύριε Πρόεδρε, Το Καρέλλειο Κέντρο Αλτσχάϊμερ δεν θα μπορούσε να λειτουργεί ως πρότυπο Κέντρο αν όλοι οι συνεργάτες μας δεν κατέβαλαν όλες τους τις δυνάμεις για να βοηθήσουν τους ηλικιωμένους. Τους ευχαριστώ όλους. Ευχαριστώ ιδιαίτερα τη διευθύντρια του Κέντρου κ. Αικατερίνη Ευθυμιοπούλου για την αυταπάρνηση, τη δύναμη κυρίως όμως την ανθρωπιά και την αγάπη της. Ευχαριστώ ιδιαιτέρως τους δωρητές μας και κυρίως τις οικογένειες των κυρίων Παναγιώτη και Δημήτρη Χριστοφιλέα που με την εταιρεία τους «Δειπνοσοφιστήριο» μας παρέχουν καθημερινά το μεσημεριανό γεύμα των ηλικιωμένων. Δεχθείτε τις θερμές και εγκάρδιες ευχές όλων ημών για δύναμη στην επιτέλεση των υψηλών πολιτειακών καθηκόντων Σας. Είθε ο Άγιος Θεός δια των ευχών του Μακαριωτάτου να Σας ενισχύει, ώστε να συνεχίσετε να κοσμείτε το Αξίωμα του Προέδρου της Ελληνικής Δημοκρατίας επ’ αγαθώ και ωφελεία του Λαού μας». ΦΩΤΟΓΡΑΦΙΕΣ: ΧΡΗΣΤΟΣ ΜΠΟΝΗΣ/EUROKINISSI Πηγή:&amp;nbsp;mkoapostoli.com &amp;nbsp;
