Title:
Το Καλοκαίρι “δείχνει τα δόντια του”, στο Χαλάνδρι
Description:
Το θερινό ηλιοστάσιο, σήμερα στις 21/6/2022, σηματοδοτεί και, &quot;επίσημα&quot; την έναρξη του Καλοκαιριού, στη χώρα μας, σύμφωνα με τον αστρονομικό ορισμό των εποχών και ο καιρός, στο Χαλάνδρι, εναρμονίζεται, με ακρίβεια ωρών, με τα &quot;πρότυπα της εποχής&quot;. Η δροσιά και η αστάθεια των περασμένων ημερών, από σήμερα, δίνουν τη θέση τους στην έντονη ζέστη, η οποία θα κορυφωθεί τις επόμενες ημέρες και θα είναι ιδιαίτερα αισθητή καθώς έρχεται απότομα, έπειτα από παρατεταμένη δροσερή περίοδο. Εδώ αξίζει να σημειωθεί η έντονη τάση που υπάρχει, διαχρονικά, το &quot;βαθύ Καλοκαίρι&quot; (δηλαδή η περίοδος που η αστάθεια περιορίζεται, η ηλιοφάνεια κυριαρχεί και η θερμοκρασία σταθεροποιείται σε πολύ υψηλότερα επίπεδα), να ξεκινάει, περίπου, στις 20 Ιουνίου και ενώ έχει προηγηθεί περίοδος αστάθειας (με λίγες ή πολλές καταιγίδες) και, σχετικά, δροσερές συνθήκες. Το κύμα ζέστης, έγινε αισθητό, σήμερα, στο Χαλάνδρι, με τη θερμοκρασία να ανεβαίνει αισθητά και να προσεγγίζει, το απόγευμα, τους 35°C. Η Τετάρτη (22/6) και η Πέμπτη (23/6) θα είναι οι ημέρες κορύφωσης του θερμού κύματος, με τη θερμοκρασία, τα μεσημέρια, να προσεγγίζει τους 38°C. Καθώς η ατμόσφαιρα θα είναι καθαρή, οι άνεμοι, γενικά ασθενείς και με δεδομένο την πολύ μεγάλη ένταση της ηλιακής ακτινοβολίας, αυτή την περίοδο, το αίσθημα της ζέστης θα είναι πολύ εντονότερο στους δρόμους της πόλης και, ιδιαίτερα κατά την άμεση έκθεση στον ήλιο. Ευτυχώς, κατά τη διάρκεια της νύχτας, ο καιρός θα δροσίζει αισθητά και η θερμοκρασία θα επανέρχεται στα επίπεδα των 25°C. Την Παρασκευή (24/6), σύμφωνα με τα τελευταία προγνωστικά στοιχεία, προβλέπεται να επικρατήσουν, μέτριας έντασης, βόρειοι άνεμοι, οι οποίοι θα εκτοπίσουν, γρήγορα, την πολύ θερμή αέρια μάζα, αντικαθιστώντας την με δροσερότερες από την Μαύρη Θάλασσα, με αποτέλεσμα την αισθητή πτώση της θερμοκρασίας κατά 3 - 5°C. Παρά την πτώση της θερμοκρασίας την Παρασκευή, όλα δείχνουν πως η ζέστη ήρθε για να μείνει στο Χαλάνδρι, καθώς, το Σαββατοκύριακο (25-26/6), η θερμοκρασία θα σημειώσει μικρή άνοδο και, σύμφωνα με τα προγνωστικά στοιχεία, θα ανεβαίνει, καθημερινά, στα επίπεδα των 35°C, μέχρι το τέλος του μήνα και, μάλλον, και για πολύ περισσότερο. Καλό Καλοκαίρι! Γεώργιος ΠαπακωστόπουλοςΑναλυτής-προγνώστης καιρού / Συντονιστής προγνώσεων καιρού SiMeteo.gr  
