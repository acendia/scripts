Title:
437 παιδιά στους Παιδικούς Σταθμούς του Χαλανδρίου - Κανένα νήπιο εκτός
Description:
Όλα τα νήπια βρήκαν θέση στους Παιδικούς Σταθμούς του Χαλανδρίου, αφού έγινε δεκτό το σύνολο των αιτήσεων (εμπρόθεσμων και εκπρόθεσμων), μετά και την πρόσφατη συνεδρίαση της Ειδικής Διαπαραταξιακής Επιτροπής. Σημειώνεται μάλιστα ότι έμειναν και 16 κενές θέσεις. Ως προς τα βρέφη, μικρός αριθμός αιτήσεων παραμένει σε εκκρεμότητα και εκτιμάται ότι οι περισσότερες εξ αυτών θα ικανοποιηθούν στη επόμενη επιλογή. Πλέον, 437 παιδιά (νήπια και βρέφη) φοιτούν στους ανακαινισμένους και πλήρως αδειοδοτημένους Παιδικούς και Βρεφονηπιακούς Σταθμούς της πόλης. Η επιλογή από την Ειδική Διαπαραταξιακή Επιτροπή, γίνεται βάσει των πινάκων που καταρτίστηκαν με το αντικειμενικό και διαφανές σύστημα μοριοδότησης, βάσει των δηλώσεων προτίμησης -όπως προκύπτουν από τις αιτήσεις των γονέων- αλλά και της δυναμικότητας του κάθε σταθμού. Επάρκεια προσωπικού Για τη διασφάλιση της απόλυτα εύρυθμης λειτουργίας των βρεφονηπιακών σταθμών από τον Δήμο Χαλανδρίου: Ανανεώθηκαν εγκαίρως οι συμβάσεις του προσωπικού -60 εργαζόμενοι όλων των ειδικοτήτων- μέσω ΕΣΠΑ. Λαμβάνεται μέριμνα για τον εφοδιασμό όλων των τμημάτων Προσχολικής Αγωγής με τα προβλεπόμενα μέσα για την προστασία του προσωπικού αλλά και των φιλοξενούμενων νηπίων και βρεφών (αντισηπτικά, θερμόμετρα κ.ά.), καθώς και για την τήρηση όλων των υγειονομικών πρωτοκόλλων. Απαλλαγές από τροφεία και ένταξη βρεφών από 12 μηνών Σημειώνεται ότι για μια ακόμη χρονιά και παρά τη δύσκολη οικονομική συγκυρία, ο Δήμος Χαλανδρίου διατηρεί την πλήρη απαλλαγή από τα τροφεία όλων των οικογενειών με εισοδήματα έως 25.000 ευρώ. Επίσης, για δεύτερη χρονιά, η Προσχολική Αγωγή του Δήμου Χαλανδρίου δέχεται βρέφη από 12 μηνών.
