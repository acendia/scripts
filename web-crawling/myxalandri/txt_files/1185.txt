Title:
Πρωτάθλημα ποδοσφαίρου 5Χ5 στο αθλητικό κέντρο Χαλανδρίου “Μ. Παπαδάκης”
Description:
Το «πειρατικό κάλεσμα» είναι γεγονός! Ο Δήμος Χαλανδρίου οργανώνει το πρώτο στην πόλη πρωτάθλημα ποδοσφαίρου 5Χ5, με τη συμμετοχή παιδιών των γυμνασίων του Χαλανδρίου. Στη διοργάνωση θα συμμετέχουν 10 ομάδες, αποτελούμενες από 12 αθλητές η κάθε μια. Συνολικά, 120 παιδιά, κορίτσια και αγόρια, θα έχουν την δυνατότητα να αθληθούν, να αγωνιστούν και να διακριθούν για τις προσπάθειες τους. Η αγωνιστική ανοίγει την Κυριακή 4 Δεκεμβρίου 2022 και ολοκληρώνεται στις 5 Φεβρουαρίου 2023 με τον μεγάλο τελικό! Όλοι οι αγώνες θα διεξαχθούν στο γήπεδο 5Χ5 του αθλητικού κέντρου «Μάρκος Παπαδάκης». Ο Δήμος Χαλανδρίου προσφέρει το αθλητικό κέντρο «Μ. Παπαδάκης» για τις προπονήσεις των ομάδων, όπως και πλήρη αθλητικό εξοπλισμό. Επίσης, η προσπάθεια των παιδιών καθοδηγείται και ενισχύεται από το επιστημονικό προσωπικό και τους καθηγητές Φυσικής Αγωγής, της Διεύθυνσης Παιδείας &amp;amp; Αθλητισμού του Δήμου Χαλανδρίου. Με πολύ κέφι και μεράκι, τα παιδιά οργανώνουν τις ομάδες τους, σχεδιάζουν τα σήματά τους, ετοιμάζουν τις αθλητικές τους στολές, κανονίζουν τις φιλικές τους αναμετρήσεις, συντάσσουν τον φάκελο συμμετοχής τους στη διοργάνωση, δημιουργούν εικαστικά και κοινοποιούν στα social media την προετοιμασία τους και τη διεξαγωγή των αγώνων. Ο Δήμος Χαλανδρίου δεν θα μπορούσε παρά να αγκαλιάσει την προσπάθειά τους και τη διάθεσή τους να αθληθούν, να αγωνιστούν και να δημιουργήσουν. Καλωσορίζει λοιπόν το «πειρατικό κάλεσμα» στο Χαλάνδρι και εύχεται στα παιδιά να έχουν καλούς αγώνες!    
