Title:
Στη “μάχη” του Final Four του Κυπέλλου ΕΣΚΑ οι γυναίκες του ΦΟΤ Χαλανδρίου
Description:
To Σαββατοκύριακο 25-26 Φεβρουαρίου 2023 θα διεξαχθεί το Final Four του Κυπέλλου Γυναικών ΕΣΚΑ 2022-2023, στο 3ο κλειστό Άνω Λιοσίων (Ζωφριάς, Διονύσου 54 &amp;amp; Κρήτης). Η ομάδα μπάσκετ της πόλης μας ΦΟΤ Χαλανδρίου θα αγωνιστεί στον 1ο ημιτελικό, το Σάββατο 25/2 στις 18:00, με αντίπαλο τον Κρόνο Γέρακα. Μπορείτε να παρακολουθήσετε τον αγώνα σε live streaming από το κανάλι Youtube του Lay Up: https://www.youtube.com/watch?v=zSpZlgPDVdM Final-4 Γυναικών: Η άποψη του κόουτς Παπαδέλου Έτοιμες για την γιορτή του Final-4 Κυπέλλου Γυναικών (25-26/2) στα Άνω Λιόσια είναι οι ομάδες, με τον προπονητή του ΦΟ Τούφας Αντώνη Παπαδέλο να μιλάει μέσω της ΕΣΚΑ αναλύοντας το σκεπτικό του κάνοντας κι έναν μίνι απολογισμό: «Είμαστε ιδιαίτερα χαρούμενοι ως σύλλογος που συμμετέχουμε για δεύτερη συνεχόμενη χρονιά σε αυτή την γιορτή του γυναικείου ερασιτεχνικού μπάσκετ. Είναι η τρίτη φορά που διοργανώνεται F4 κυπέλλου γυναικών και η δεύτερη συνεχόμενη (η πρώτη το 2008-09 όπου και εκεί συμπτωματικά συμμετείχε ομάδα από την Β’ ΕΣΚΑ, ο Θρίαμβος) και ευχόμαστε να έχει ακόμα μεγαλύτερη επιτυχία από την περσινή. Στον πρώτο ημιτελικό στον οποίο και συμμετέχουμε, έχουμε να αντιμετωπήσουμε ένα από τα φαβορί για την άνοδο στην Α2 Εθνική Κατηγορία, τον Κρόνο Γέρακα μία ομάδα με ξεκάθαρους φετινούς στόχους την κατάκτηση του double και με υψηλό για την κατηγορία budget, για την οποία και τρέφουμε μεγάλο σεβασμό. Όμως σε έναν ημιτελικό αυτό που παίζει μεγάλο ρόλο είναι η πνευματική προετοιμασία της ομάδας και φυσικά το “θέλω” των παικτριών. Είμαι πεπεισμένος ότι θα γίνει ένα εξαιρετικό παιχνίδι με τα δύο προπονητικά staff να παίζουν ουσιαστικό ρόλο σε αυτό, εξαιτίας της μεγάλης εμπειρίας τους. Ούτως ή άλλως η περσινή μας συμμετοχή στο F4 μας κάνει να ονειρευόμαστε μια καλύτερη θέση από την περσινή και γι’ αυτό θα παλέψουμε μέχρι το τελευταίο δευτερόλεπτο. Σε ό,τι αφορά τον δεύτερο ημιτελικό, νομίζω ότι εκεί υπάρχει ξεκάθαρο φαβορί και είναι το Παγκράτι, το οποίο όμως θα αγωνιστεί απέναντι σε μία ομάδα όπως είναι το Κουκάκι, η οποία και είναι η μόνη επιτυχημένη ομάδα του F4 πριν αυτό ξεκινήσει, καθώς έχει κάνει ήδη υπέρβαση. Αν θα θέλαμε πάντως να κάνουμε μια γενικότερη ανασκόπηση της φετινής Α’ ΕΣΚΑ γυναικών, έχοντας αρχίσει ο δεύτερος γύρος, θα βλέπαμε ότι υπάρχει ένα πρωτάθλημα τριών επίπεδων με το Παγκράτι, τον Σπόρτιγκ, τον Γέρακα, την ΕΦΑΟΖ και τον Χολαργό να μάχονται για το F4 ανόδου, τον Προμηθέα, την Κηφισιά, τον ΦΟΤ και τον Αχαρνή να είναι ρυθμιστές και την Πεύκη με τον ΜΕΛΑΣ και τον ΜΕΣΜΑ να παλεύουν για την 5η θέση από το τέλος η οποία πιθανότατα δίνει σωτηρία. Σε ό,τι αφορά τον ΦΟΤ, για εμάς η χρονιά δεν ξεκίνησε καθόλου καλά αφού είχαμε να διαχειριστούμε ένα πολύ κακό πρόγραμμα και πολλούς τραυματισμούς. Είμαι απόλυτα ικανοποιημένος με τις παίκτριές μου, διότι φέτος έχουν υπερβάλει κυριολεκτικά εαυτόν και κατάφεραν να φέρουν την ομάδα στο F4 για δεύτερη συνεχόμενη χρονιά. Επιπροσθέτως με κάνει ιδιαίτερα αισιόδοξο για το μέλλον του συλλόγου η εξαιρετική δουλειά που γίνεται στις ακαδημίες του συλλόγου υπό τις οδηγείς του coach Σπηλιωτόπουλου και με την βοήθεια ενός staff πλήρως καταρτισμένων συναδέλφων. Αυτό έχει σαν αποτέλεσμα οι ακαδημίες μας να προσεγγίζουν φέτος τους 280 αθλητές και αθλήτριες και το μέλλον να φαντάζει λαμπρό. Θα ήθελα να ευχαριστήσω την ΕΣΚΑ για το βήμα που μας δίνει να καταθέτουμε τις απόψεις μας και να ευχηθώ στις ομάδες που συμμετέχουμε στο F4 καλό παιχνίδι με υγεία και “Ευ Αγωνίζεσθαι”». To link του 2ου ημιτελικού ΠΑΟ ΚΟΥΚΑΚΙ - ΑΟ ΠΑΓΚΡΑΤΙΟΥ: https://www.youtube.com/watch?v=_V_u3tpCVsE To link του Τελικού: https://www.youtube.com/watch?v=e9nKsg-5-gg Με πληροφορίες από ΕΣΚΑ  
