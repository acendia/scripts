Title:
Ενεργειακή αναβάθμιση σχολείων Χαλανδρίου: Ολοκληρώθηκαν οι εργασίες θερμομόνωσης και στεγάνωσης
Description:
Σε πλήρη εξέλιξη βρίσκεται, από τις αρχές του 2022, το έργο ύψους 1.250.000 ευρώ, της ενεργειακής αναβάθμισης των σχολείων της πόλης, το οποίο χρηματοδοτείται εν μέρει από το ΕΣΠΑ και κατά 500.000 ευρώ από τον δημοτικό προϋπολογισμό, όπως ενημερώνει ο Δήμος Χαλανδρίου. Το έργο στοχεύει στην καλύτερη ενεργειακή απόδοση των κτιρίων και αφετέρου στη διαμόρφωση συνθηκών θερμικής άνεσης για τα παιδιά και τους δασκάλους τους. Τις προηγούμενες μέρες ολοκληρώθηκαν οι παρεμβάσεις στεγάνωσης και θερμομόνωσης στα 10 σχολεία που έχουν ενταχθεί στο πρόγραμμα, ενώ ξεκίνησε, από το 12o Δημοτικό, η αντικατάσταση με ενεργοβόρων λαμπτήρων με LED, μετά την πλήρη καταγραφή των αναγκών και την προμήθεια των υλικών. Η αντικατάσταση θα γίνει σταδιακά, δεδομένου ότι οι εργασίες γίνονται μόνο τα σαββατοκύριακα, όταν δεν λειτουργούν τα σχολεία. Το έργο περιλαμβάνει επίσης αντικατάσταση των κουφωμάτων (παράθυρα και εξώθυρες). Η διαδικασία βρίσκεται στη φάση κατασκευής των κουφωμάτων και προγραμματισμού της τοποθέτησής τους. Συνολικά έγιναν μονώσεις 4.733 τ.μ., ενώ θα αντικατασταθούν κουφώματα 2.200 τ.μ., με διπλά υαλοστάσια και θα τοποθετηθούν 1.634 τεμάχια φωτιστικών LED. Σίμος Ρούσσος: «Υλοποιούμε σταδιακά το Σχέδιο Δράσης για την Αειφόρο Ενέργεια και το Κλίμα» «Ο Δήμος Χαλανδρίου προχωρά απαρέγκλιτα στην υλοποίηση συγκεκριμένων ενεργειών με στόχο την εξοικονόμηση ενέργειας, με βάση το Σχέδιο Δράσης για την Αειφόρο Ενέργεια και το Κλίμα (ΣΔΑΕΚ), το οποίο ολοκλήρωσε το 2019. Ήδη από την προηγούμενη χρονιά ολοκληρώθηκε η εγκατάσταση συστήματος γεωθερμίας στις κολυμβητικές δεξαμενές του αθλητικού κέντρου “Ν. Πέρκιζας”, το οποίο μείωσε την κατανάλωση στο μισό. Από την αρχή του χρόνου ξεκίνησε και το έργο ενεργειακής αναβάθμισης των σχολείων, το οποίο θα επιφέρει σημαντική εξοικονόμηση ενέργειας. Και παρότι έργα όπως τα παραπάνω δεν μπορούν να συμβάλλουν καθοριστικά στη διαχείριση της παρούσας ενεργειακής κρίσης, η σημερινή διοίκηση του Δήμου Χαλανδρίου θα υλοποιήσει σταδιακά τη δέσμευσή της για παρεμβάσεις ενεργειακής εξοικονόμησης στο σύνολο των δημοτικών κτιρίων έως το 2030», σχολίασε ο δήμαρχος Χαλανδρίου Σίμος Ρούσσος.  Ποια σχολεία αναβαθμίζονται ενεργειακά Στο πρόγραμμα ενεργειακής αναβάθμισης και εξοικονόμησης ενέργειας εντάσσονται τα παρακάτω σχολεία: 1ο Γυμνάσιο – 1ο Λύκειο (Διονύσου &amp;amp; Καλλισπέρη) 10ο Νηπιαγωγείο – 4ο Νηπιαγωγείο – 4ο Δημοτικό Σχολείο – 5ο Λύκειο (Σαλαμίνος &amp;amp; Αριστοφάνους) 5ο  Νηπιαγωγείο – 5ο Δημοτικό Σχολείο (Αρκαδίας &amp;amp; Αργυροκάστρου) 12ο Δημοτικό Σχολείο – 15ο Νηπιαγωγείο (Ιωαννίνων &amp;amp; Ταϋγέτου)  
