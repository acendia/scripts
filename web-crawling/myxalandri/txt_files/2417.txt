Title:
Ψήφισμα της ΔΕΠΙΣ Χαλανδρίου για τις γυναικοκτονίες και τις επιθέσεις βίας εναντίον των γυναικών
Description:
Με αφορμή την πρόσφατη γυναικοκτονία στα Γλυκά Νερά και τις επιθέσεις βίας εναντίον των γυναικών, η Δημοτική Επιτροπή Ισότητας του Δήμου Χαλανδρίου (ΔΕΠΙΣ) εξέδωσε το παρακάτω ψήφισμα: Μία νέα γυναικοκτονία και αλλεπάλληλες επιθέσεις βίας εναντίον γυναικών συγκλονίζουν την ελληνική κοινωνία, δεν φαίνεται όμως να ταράζουν τα θεμέλια του συστήματος που προκάλεσαν αυτές και όσες προηγήθηκαν. Τέτοια γεγονότα αποδεικνύουν ότι η πατριαρχία, που ως σύστημα οργανώνει τις άνισες σχέσεις εξουσίας μεταξύ ανδρών και γυναικών σε βάρος των δεύτερων, έχει βαθιές ρίζες στη χώρα μας, αλλά και ότι το επίπεδο των αξιών και των στοιχείων κοινωνικής συνοχής είναι εξαιρετικά επιφανειακό. Τα μέλη της ΔΕΠΙΣ Χαλανδρίου απαιτούν: Να αναγνωριστούν ως «γυναικοκτονίες» τα εγκλήματα που διαπράττονται εναντίον γυναικών και σχετίζονται με την ακραία μορφή εκείνης της βίας που ονομάζεται «έμφυλη βία». Να διαμορφωθεί το πρόγραμμα της εκπαίδευσης έτσι ώστε να συμβάλλει στην ανάπτυξη υγιών προσωπικοτήτων και όχι μόνο «μορφωμένων ατόμων». Να αναπτυχθούν οι κοινωνικές υπηρεσίες στα σχολεία, ώστε να εντοπίζονται προσωπικά ή οικογενειακά προβλήματα για να αντιμετωπίζονται εγκαίρως. Να διαδοθεί η Διεθνής Σύμβαση των Δικαιωμάτων του Παιδιού, μέσω της οποίας οι αυριανοί πολίτες μαθαίνουν τα δικαιώματα και τις υποχρεώσεις τους. Να αυξηθούν οι συμβουλευτικές υπηρεσίες στην κοινότητα και οι μονάδες φιλοξενίας γυναικών σε κίνδυνο για την αρωγή των αυτών που έχουν υποστεί βία και θέλουν να ξεφύγουν από κακοποιητικά περιβάλλοντα. ΚΑΜΙΑ ΛΙΓΟΤΕΡΗ
