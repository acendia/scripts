Title:
Απορριμματοφόρο του Δήμου Χαλανδρίου απειλήθηκε με φωτιά από εύφλεκτα υλικά στον μπλε κάδο
Description:
Χάρη στην άμεση και ψύχραιμη αντίδραση των εργαζομένων στην Καθαριότητα, αποσοβήθηκε ο κίνδυνος φωτιάς σε απορριμματοφόρο του Δήμου Χαλανδρίου που έκανε αποκομιδή στο κέντρο της πόλης, τα ξημερώματα της Πέμπτης 14 Οκτωβρίου 2021, περί τις 4:15, στην οδό Αγ. Παρασκευής, στους κάδους που βρίσκονται στο ύψος της οδού Θουκυδίδου. Συγκεκριμένα, όταν έγινε η ανατροπή του κάδου στο απορριμματοφόρο μέσα σε μπλε σακούλα εμφανίστηκαν καπνοί. Το πλήρωμα έσβησε τη φωτιά με τον πυροσβεστήρα του οχήματος. Στο άδειασμα του επόμενου κάδου διαπιστώθηκε ότι υπήρχε ακόμα εστία εντός του οχήματος. Το απορριμματοφόρο οδηγήθηκε εντός του αμαξοστασίου όπου και άδειασε το φορτίο του, προκειμένου να διερευνηθεί τι συνέβη, ενώ κλήθηκε και η Πυροσβεστική να συνδράμει. Ευτυχώς η αυτοψία της Πυροσβεστικής έδειξε ότι δεν υπήρχε εστία και το φορτίο θα επαναφορτωθεί για να προωθηθεί στο ΚΔΑΥ Κορωπίου. Η Δ/νση Διαχείρισης Απορριμμάτων του Δήμου Χαλανδρίου επισημαίνει ότι δεν είναι η πρώτη φορά που συμβαίνει κάτι τέτοιο. Πέρυσι, αντίστοιχο περιστατικό έγινε στο Κάτω Χαλάνδρι. Και στις δύο περιπτώσεις το πρόβλημα προκλήθηκε από υλικά που ΔΕΝ έπρεπε να υπήρχαν εντός του κάδου, όπως κάρβουνα. «Όχι εύφλεκτα στους μπλε κάδους» «Για άλλη μια φορά επισημαίνουμε την ανάγκη οι κάτοικοι και οι επαγγελματίες να μην βάζουν κάρβουνα μέσα σε σακούλες και κάδους. Αν δεν υπήρχε, για 2η φορά, ψύχραιμη αντιμετώπιση από μεριάς εργαζομένων, θα μπορούσε να υπάρξει σοβαρό περιστατικό φωτιάς στο κέντρο της πόλης, σε όχημα που είχε τέσσερις τόνους υλικά συσκευασιών και πλαστικά», σημειώνει η Δ/νση Διαχείρισης Απορριμμάτων του Δήμου Χαλανδρίου. (Φωτο από το περσινό περιστατικό σε απορριμματοφόρο στο Κάτω Χαλάνδρι)
