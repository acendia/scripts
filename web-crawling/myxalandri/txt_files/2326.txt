Title:
Περιφέρεια Αττικής: Συντήρηση και εξωραϊσμός των υπόγειων διαβάσεων σε κεντρικές οδικές αρτηρίες
Description:
Με πρωτοβουλία του περιφερειάρχη Αττικής Γιώργου Πατούλη και στο πλαίσιο του σχεδίου βιώσιμης αστικής κινητικότητας στο οδικό δίκτυο που υλοποιεί η Περιφέρεια, ξεκίνησαν οι εργασίες συντήρησης και αναμόρφωσης των υπόγειων διαβάσεων, σε κεντρικές οδικές αρτηρίες της Αττικής. Με δεδομένο ότι σήμερα οι υπόγειες διαβάσεις παρουσιάζουν εικόνα εγκατάλειψης, στόχος είναι να εκσυγχρονιστούν, να γίνουν πιο λειτουργικές και πιο ασφαλείς για τους πεζούς, αλλά και να αποτελέσουν χώρους καλλιτεχνικής έκφρασης. Ειδικότερα, σε εξέλιξη βρίσκονται οι εργασίες στις υπόγειες διαβάσεις στη Λεωφόρο Συγγρού και συγκεκριμένα οι παρεμβάσεις ξεκίνησαν, σε συνεργασία με τις πρυτανικές αρχές, από την υπόγεια διάβαση στο ύψος του Πάντειου Πανεπιστημίου, ενώ θα συνεχιστούν στις Λεωφόρους Χαμοστέρνας, Κηφισίας και Αθηνών. Οι εργασίες πραγματοποιούνται στο πλαίσιο του έργου «Συντήρηση υπόγειων διαβάσεων πεζών και οχημάτων στο οδικό δίκτυο αρμοδιότητας ΔΙΔΙΜΥ Περιφέρειας Αττικής» με συνολικό κόστος προϋπολογισμού 2.000.000€. Ο περιφερειάρχης Αττικής επισημαίνει σχετικά: «Από την αρχή ανάληψης των καθηκόντων μας, εντάχθηκε στο στρατηγικό σχεδιασμό μας, ο εξωραϊσμός και ο εκσυγχρονισμός των υπόγειων διαβάσεων σε κεντρικές οδικές αρτηρίες της Αττικής, έτσι ώστε να γίνουν πιο λειτουργικές και ελκυστικές για τους πολίτες της Αττικής. Δίνουμε προτεραιότητα στην ασφαλή μετακίνηση των πεζών και σ&#039; αυτό το πλαίσιο υλοποιούμε το συγκεκριμένο σχέδιο, κατά τα ευρωπαϊκά πρότυπα, που θα αλλάξει ριζικά την εικόνα των υπόγειων διαβάσεων, οι οποίες έχουν παραδοθεί στην εγκατάλειψη. Παράλληλα, θα μπορούν να αποτελούν και χώρους πολιτιστικής έκφρασης με παρεμβάσεις που θα σχετίζονται και θα αναφέρονται στην τοποθεσία και την ιστορία τους. Συνεχίζουμε να εργαζόμαστε για να αλλάξουμε την όψη της Αττικής και να την μετατρέψουμε σε Περιφέρεια-Πρότυπο».    
