Title:
Κακοκαιρία “Μπάρμπαρα” - Πώς αντιμετωπίστηκε το πρώτο κύμα του χιονιά στο Χαλάνδρι
Description:
Ολοκληρώθηκε, μέχρι το μεσημέρι της Δευτέρας 6 Φεβρουαρίου, η διάνοιξη ακόμα και των πιο δυσπρόσιτων οδών στην περιοχή του Άνω Πατήματος, στους πρόποδες της Πεντέλης, όπου τα επίπεδα του χιονιού ήταν υψηλότερα. Στην περιοχή συγκεντρώθηκαν μετά τις 12 το μεσημέρι όλα τα διαθέσιμα μέσα, προκειμένου να διανοιχθούν όλοι οι δρόμοι, με τη συμβολή των εργαζομένων της υπηρεσίας Καθαριότητας, της Πολιτικής Προστασίας αλλά και των εθελοντών του Συλλόγου Πολιτικής Προστασίας. Σημειώνεται ότι μέχρι την ώρα που ξεκίνησε η χιονόπτωση στο Χαλάνδρι, τα χαράματα της Δευτέρας, οι εργαζόμενοι του Δήμου Xαλανδρίου, οι εθελοντές, οι εξωτερικοί εργολήπτες έμειναν σε επιφυλακή επί δύο συνεχόμενα 24ωρα για την αντιμετώπιση του χρονιά. Μετέφεραν και έριξαν αλάτι, επάνδρωσαν δεκάδες οχήματα, κρατήσουν ανοιχτούς τους θερμαινόμενους χώρους και εξυπηρέτησαν τηλεφωνικά αιτήματα. Η προετοιμασία για την αντιμετώπιση του χιονιά ξεκίνησε το πρωί του Σαββάτου, 4 Φεβρουαρίου, με τη διανομή περίπου 70 τόνων αλατιού σε όλη την πόλη. Μοιράστηκε αλάτι σε 10 σημεία του Χαλανδρίου (Κεντρική Πλατεία, Πάρκο Συνοικισμού - Ποταμού Καλαμά, Κοιμητήριο, ΚΕΠ Πατήματος, 8ο Γυμνάσιο, αμαξοστάσιο υπηρεσίας Καθαριότητας, Πλατεία Κιοσέ, Πλατεία Τερψιθέας, Αθλητικό Κέντρο «Μ. Παπαδάκης», Κτήμα Μαμμόπουλου). Μέχρι το μεσημέρι του Σαββάτου επίσης, μεταφέρθηκαν και στάθμευσαν στο αμαξοστάσιο της υπηρεσίας Καθαριότητας, 9 εκχιονιστικά και συνολικά 29 μικρά και μεγάλα μηχανήματα έργου με τους χειριστές τους, ενώ στην τηλεδιάσκεψη του περιφερειάρχη Γ. Πατούλη με τους δημάρχους της Αττικής (4/2/23), υπήρξε δέσμευση από την Περιφέρεια ότι θα διατεθούν στο Χαλάνδρι δύο εκχιονιστικά για το οδικό δίκτυο αρμοδιότητάς της (περιλαμβάνονται οι οδοί: Παπανικολή, Παπανδρέου, Εθνικής Αντιστάσεως, Λ. Πεντέλης, Αναπαύσεως). Πρόβλεψη για επιδείνωση του φαινομένου Ωστόσο, ο μηχανισμός Πολιτικής Προστασίας παραμένει σε επιφυλακή, δεδομένου ότι από το απόγευμα της Δευτέρας προβλέπεται από την ΕΜΥ νέα επιδείνωση του καιρικού φαινομένου. Ως εκ τούτου παρακαλούνται οι πολίτες: Να αποφεύγουν τις άσκοπες μετακινήσεις. Να ΜΗΝ κινούνται χωρίς αντιολισθητικές αλυσίδες. Όσοι διαθέτουν πάρκινγκ να σταθμεύουν εκεί τα αυτοκίνητά τους, για να διευκολύνουν τη διέλευση των μηχανημάτων έργου του Δήμου, σε περίπτωση αποχιονισμού. Να τηρούν τα μέτρα αυτοπροστασίας που προβλέπει η Γενική Γραμματεία Πολιτικής Προστασίας. Κακοκαιρία «Μπάρμπαρα» - Βεβαίωση αδυναμίας μετακίνησης Κατεβάστε ΕΔΩ τη βεβαίωση αδυναμίας μετακίνησης για τη Δευτέρα 6 Φεβρουαρίου 2023. ΤΗΛΕΦΩΝΑ ΕΚΤΑΚΤΗΣ ΑΝΑΓΚΗΣ Σε περίπτωση έκτακτης ανάγκης μπορούν να καλούν: 210-6811275 (24 ώρες)   Φυλάκιο αμαξοστασίου Δήμου Χαλανδρίου 214-2147040 (08:00-22:00)   «Γραμμή Δημότη» Δήμου Χαλανδρίου 213-2023918 – 921 (από 09:00)   Γραφείο δημάρχου 199   Πυροσβεστική Υπηρεσία 100   Ελληνική Αστυνομία 166   ΕΚΑΒ 112   Ευρωπαϊκός Αριθμός Έκτακτης Ανάγκης Για τυχόν προβλήματα στο δίκτυο ηλεκτροδότησης, οι πολίτες να επικοινωνούν με τον ΔΕΔΔΗΕ στο τηλ.: 8004004000. ΘΕΡΜΑΙΝΟΜΕΝΟΣ ΧΩΡΟΣ ΣΤΟ ΚΑΠΗ ΚΑΤΩ ΧΑΛΑΝΔΡΙΟΥ Λόγω των χαμηλών θερμοκρασιών που προβλέπονται, είναι ανοικτός σε 24ωρη βάση, από την Κυριακή 5 Φεβρουαρίου, στις 08:00, και για όσο χρονικό διάστημα χρειαστεί, ο θερμαινόμενος χώρος στο Κ.Α.Π.Η. του Κάτω Χαλανδρίου (Ιλιάδος 23). Τηλ.: 210-6778788.   
