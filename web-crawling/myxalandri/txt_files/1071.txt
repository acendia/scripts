Title:
Θεμέλιο βήμα για την ίδρυση του 6ου Λυκείου Χαλανδρίου στο Πάτημα Ι
Description:
Ένα διαχρονικό αίτημα της σχολικής κοινότητας και των Συλλόγων Γονέων της πόλης ικανοποιεί η ομόφωνη αποδοχή από το Δημοτικό Συμβούλιο Χαλανδρίου, που συνεδρίασε στις 28 Ιουλίου 2020, της πρότασης της Διοίκησης για την ίδρυση του 6ου Λυκείου Χαλανδρίου, στην περιοχή του Πατήματος Ι. Το Δημοτικό Συμβούλιο στήριξε ομόφωνα τη σχετική εισήγηση της αντιδημάρχου Παιδείας &amp;amp; Προσχολικής Αγωγής Ιωάννας Αθανασάτου, γνωμοδοτώντας θετικά για την ίδρυση του 6ου Λυκείου στην περιοχή Πάτημα Ι, με την ανέγερση του κτηρίου εντός του Ο.Τ. 1192, σε ιδιόκτητο ακίνητο του Δήμου, επί των οδών Μελίνας Μερκούρη και Αντώνη Τρίτση. Σημειώνεται ότι η ανέγερση του Λυκείου θα λύσει πολύ σοβαρά ζητήματα σχολικής στέγης στην περιοχή του Πατήματος Ι, δεδομένου ότι μέχρι σήμερα οι μαθητές της περιοχής αναγκάζονται να μετακινηθούν σε όμορους δήμους καθώς δεν επαρκούν οι χώροι του 8ο Γυμνασίου. Η ίδρυση του Λυκείου είναι καθοριστικής σημασίας για την περιοχή, συνυπολογίζοντας ότι στο άμεσο μέλλον προβλέπεται αύξηση του αριθμού των μαθητών λόγω της οικιστικής ανάπτυξης του Πατήματος. Υπολογίζεται ότι οι μαθητές που θα φιλοξενήσει το 6ο Λύκειο θα φτάσουν τους διακόσιους (200), με αυξητική τάση, βάσει των σχετικών δημογραφικών στοιχείων. Η ανέγερση του Λυκείου θα συμβάλει επίσης καθοριστικά στην αποσυμφόρηση του 8ου Γυμνασίου, το οποίο φιλοξενεί σήμερα λυκειακές τάξεις ενώ δέχεται διαρκώς αυξανόμενο αριθμό μαθητών από το Δημοτικό. Η γνωμοδότηση του Δημοτικού Συμβουλίου θα αποσταλεί στη συνέχεια στη Δ/νση Εκπαίδευσης μαζί με τα σχετικά δικαιολογητικά προκειμένου να προχωρήσει η διαδικασία ίδρυσης της νέας σχολικής μονάδας, σύμφωνα με τη σχετική νομοθεσία. Με αφορμή την απόφαση του Δημοτικού Συμβουλίου, ο δήμαρχος Χαλανδρίου Σίμος Ρούσσος σημείωσε: «Το πρώτο σημαντικό βήμα, το θεμέλιο βήμα θα έλεγα, για την ίδρυση του 6ου Λυκείου, που τόσο έχει ανάγκη η περιοχή του Πατήματος Ι, έγινε. Ένα χρόνιο πρόβλημα σχολικής στέγης του Δήμου οδεύει προς την επίλυσή του. Ο Δήμος διαθέτει και το ιδιόκτητο οικόπεδο που πληροί τις προϋποθέσεις για την ανέγερση σχολικού συγκροτήματος, και κατά συνέπεια αναμένουμε πλέον τις κινήσεις της Πολιτείας για να προχωρήσει όσο το δυνατό πιο γρήγορα η διαδικασία. Ο Δήμος από την πλευρά του διερευνά όλα τα πιθανά χρηματοδοτικά εργαλεία, για να προχωρήσει η υλοποίηση του έργου, όταν θα έχουν ολοκληρωθεί οι γραφειοκρατικές διαδικασίες».
