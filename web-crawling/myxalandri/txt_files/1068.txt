Title:
Προ των πυλών η “Barbara” στο Χαλάνδρι
Description:
Η έλευση του ψυχρού μετώπου, πάνω από την Αττική, κατά τις απογευματινές ώρες του Σαββάτου, 4 Φεβρουαρίου 2023, σήμανε και την άφιξη της &quot;Barbara&quot;, όπως ονομάστηκε, από την Εθνική Μετεωρολογική Υπηρεσία, η ισχυρή, ψυχρή εισβολή που θα επηρεάσει τη χώρα μας για πολλές ημέρες! Κύρια χαρακτηριστικά της ψυχρής εισβολής θα είναι η επικράτηση θυελλωδών Βοριάδων, η μεγάλη πτώση της θερμοκρασίας και η σταθεροποίησή της σε πολύ χαμηλά επίπεδα για πολλές ημέρες και η εκδήλωση πυκνών χιονοπτώσεων οι οποίες θα εστιάζονται, κυρίως, σε περιοχές της ανατολικής Ελλάδας και του Αιγαίου. Η Μαγνησία, η Εύβοια, η Βοιωτία, η Αττική και οι Σποράδες, είναι οι περιοχές της χώρας που, θα επηρεαστούν από ισχυρές χιονοπτώσεις οι οποίες, σε ορισμένες περιπτώσεις θα παρουσιάσουν μεγάλη εμμονή με αποτέλεσμα τα ύψη χιονιού που θα σημειωθούν να είναι πολύ μεγάλα και να προκαλέσουν επιπλοκές. Χιονοκαταιγίδες, είναι πολύ πιθανό να εκδηλωθούν στις περιοχές αυτές. Από την Τρίτη, οι χιονοπτώσεις αναμένεται να συνεχιστούν με ασθενέστερες εντάσεις αλλά είναι πιθανό να επεκταθούν και σε άλλες περιοχές. Πυκνές χιονοπτώσεις θα σημειωθούν και σε περιοχές των Κυκλάδων και της Κρήτης με υψόμετρο μεγαλύτερο των 200 - 400 μ. Η Αττική, θα επηρεαστεί σε σημαντικό βαθμό από τον επικείμενο χιονιά με πυκνές χιονοπτώσεις να εκδηλώνονται κατά διαστήματα σε πολλές περιοχές. Συγκρίνοντας, με βάση τα προγνωστικά στοιχεία, την &quot;Barbara&quot; με την περσινή &quot;Ελπίς&quot; διαπιστώνονται τα εξής: Η &quot;Barbara&quot; προβλέπεται να λάβει χώρα με ελαφρώς υψηλότερες θερμοκρασίες (κατά 1-2°C), στοιχείο το οποίο μπορεί να παίξει καθοριστικό ρόλο ως προς τη χιονόστρωση, αν λάβουμε υπόψιν ότι μεγάλο μέρος του λεκανοπεδίου βρίσκεται ακριβώς στο όριο. Αυτό, πρακτικά, σημαίνει, ότι αν οι χιονοπτώσεις της &quot;Ελπίδος&quot; σημειωθούν με τις θερμοκρασίες της &quot;Barbara&quot;, από τα 200 μ. και κάτω, πολύ χιόνι θα λιώσει με αποτέλεσμα το ύψος χιονιού να είναι πολύ μικρότερο. Ωστόσο, από τα 200 μ. και πάνω και, ιδιαίτερα, από τα 300 μ. και πάνω, οι χιονοστρώσεις που θα επιτευχθούν ενδέχεται να είναι συγκρίσιμες με αυτές τις Ελπίδος. Επίσης, σε πολλές περιοχές του λεκανοπεδίου, είναι πιθανό να υπάρχουν εναλλαγές με χιονόνερο, κυρίως μέχρι το απόγευμα της Κυριακής. Οι χιονοπτώσεις που εκδηλώθηκαν κατά την έντονη φάση της &quot;Ελπίδας&quot;, ήταν πολύ ισχυρές και συνεχείς. Οι χιονοπτώσεις, κατά τη διάρκεια της &quot;Barbara&quot;, αναμένεται να σημειώνονται &quot;κατά κύματα&quot;. Αυτό σημαίνει πως θα υπάρχουν περίοδοι με πυκνές χιονοπτώσεις μεταξύ των οποίων θα υπάρχουν διαστήματα με ασθενέστερα ή καθόλου φαινόμενα και, ενδεχομένως, με &quot;σπασίματα&quot; του καιρού&quot;. Η &quot;Barbara&quot; προβλέπεται να έχει μεγαλύτερη διάρκεια, στο σύνολό της, αν λάβουμε υπόψιν ότι είναι αρκετό πιθανό να χιονίζει, κατά διαστήματα, μέχρι τα ξημερώματα της Πέμπτης (9/2). Μεταξύ των διαστημάτων με χιονόπτωση, είναι πιθανό να μεσολαβούν διαστήματα με σχετική ηλιοφάνεια. Το Χαλάνδρι αναμένεται να επηρεαστεί αξιόλογα από τον χιονιά, με χιονοπτώσεις οι οποίες θα είναι, κατά διαστήματα πυκνές και συνθήκες που θα ευνοήσουν την χιονόστρωση. Χιονοκαταιγίδες, είναι πιθανό να εκδηλωθούν, στην πόλη μας, κυρίως κατά τις πρωινές και μεσημεριανές ώρες της Κυριακής (5/2) και κατά τις πρώτες πρωινές ώρες της Δευτέρας (6/2). Η θερμοκρασία, κατά το μεγαλύτερο χρονικό διάστημα των φαινομένων, θα κυμαίνεται κοντά στους 1 - 2°C, γεγονός το οποίο θα δυσκολέψει τη χιονόστρωση σε δρόμους και η πιθανότητα να υπάρξουν επιπλοκές αντίστοιχες με τον περσινό χιονιά είναι περιορισμένη. Ωστόσο, κατά τη διάρκεια των εξάρσεων είναι πιθανό να σημειωθεί ολική χιονόστρωση και να υπάρξουν μικρά ή μεγάλα προβλήματα! Τα &quot;επίμαχα&quot; χρονικά διαστήματα, σύμφωνα με τα προγνωστικά στοιχεία είναι: 1) Κατά τις πρωινές και μεσημεριανές ώρες της Κυριακής (5/2), αναμένεται &quot;μπάσιμο&quot; από τα βορειοανατολικά με πυκνές χιονοπτώσεις και, ενδεχομένως, χιονοκαταιγίδες. Σε αυτό το χρονικό διάστημα, καθώς οι θερμοκρασίες είναι οριακές, είναι πιθανό να υπάρξουν εναλλαγές με χιονόνερο. Αν οι χιονοπτώσεις επικρατήσουν και αποκτήσουν έντονο χαρακτήρα, είναι αρκετά πιθανό να σημειωθεί χιονόστρωση, κυρίως σε χλοερές επιφάνειες και αυτοκίνητα. 2) Αργά τη νύχτα της Κυριακής προς Δευτέρα και, ιδιαίτερα, κατά τα ξημερώματα της Δευτέρας (6/2), η μετατόπιση ισχυρής ζώνης σύγκλισης, από τα δυτικά προς τα ανατολικά του νομού, αναμένεται να προκαλέσει ένα κύμα πυκνών χιονοπτώσεων και, ενδεχομένως, χιονοκαταιγίδων, στην περιοχή μας. Σε αυτή τη φάση, τα φαινόμενα ενδέχεται να είναι πολύ έντονα και οι θερμοκρασιακές συνθήκες κατάλληλες ώστε να &quot;το στρώσει&quot;, σε όλες τις επιφάνειες και σε δρόμους της περιοχής. Τη χιονόπτωση και τη χιονόστρωση θα βοηθήσει και το γεγονός ότι η έξαρση αυτή θα σημειωθεί κατά τις ψυχρότερες ώρες της ημέρας. Οι έντονες χιονοπτώσεις είναι πιθανό να συνεχιστούν και κατά τις πρωινές ώρες της Δευτέρας. Εν συνεχεία, η τάση είναι, τα φαινόμενα να εξασθενήσουν. Μεταξύ των δύο εξάρσεων και από το μεσημέρι της Δευτέρας, τα φαινόμενα, σε γενικές γραμμές, αναμένεται να έχουν ασθενέστερο χαρακτήρα και είναι πιθανό να παρατηρηθούν διαστήματα με &quot;σπαστό&quot; καιρό. Νέα έξαρση των χιονοπτώσεων, είναι πιθανό να σημειωθούν κατά τη διάρκεια των νυχτερινών ωρών της Δευτέρας προς Τρίτη (7/2) ενώ, οι χιονοπτώσεις, ενδέχεται να συνεχιστούν, κατά διαστήματα, τόσο την Τρίτη, όσο και την Τετάρτη (8/2), με ανάλογες θερμοκρασιακές συνθήκες. Αξιολογώντας τα στοιχεία, προκύπτει ότι, κατά τη διάρκεια των επόμενων ημερών, το Χαλάνδρι, θα επηρεαστεί, κατά διαστήματα, από πυκνές χιονοπτώσεις με το χιόνι να &quot;στρώνεται&quot; στις περισσότερες επιφάνειες. Κατά τις πρωινές ώρες της Δευτέρας (6/2), το ύψος χιονιού σε χλοερές επιφάνειες της πόλης, μπορεί να εκτιμηθεί μεταξύ 5 και 20 εκ., ανάλογα με την εξέλιξη των φαινομένων και την περιοχή, χωρίς όμως να αποκλείονται, μικρές ή μεγάλες αποκλίσεις. Η ψυχρή εισβολή αναμένεται να συνεχιστεί μέχρι το τέλος της εβδομάδας με σταδιακή &quot;αποκλιμάκωση&quot;, μετά την Τετάρτη. Νεότερα στοιχεία, σχετικά με την εξέλιξη του χιονιά κατά τη &quot;Β&#039; Φάση&quot;, που προβλέπεται να ξεκινήσει το βράδυ της Δευτέρας (6/2), θα υπάρξουν σε επόμενο Δελτίο, μέσα στη Δευτέρα. Καλή Κυριακή και... καλό χιονοπόλεμο! Γεώργιος ΠαπακωστόπουλοςΑναλυτής-προγνώστης καιρού / Συντονιστής προγνώσεων καιρού SiMeteo.gr  
