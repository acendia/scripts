Title:
Αποσύρονται οι μικροί καφέ κάδοι από Συνοικισμό και Πολύδροσο - Έρχονται νέοι μεγαλύτερης χωρητικότητας
Description:
Καθώς το δίκτυο του μεγάλου καφέ κάδου επεκτείνεται σταδιακά σε όλες τις γειτονιές του Χαλανδρίου, η υπηρεσία Καθαριότητας προχωρά στην απόσυρση των μικρών καφέ κάδων με «κλειδί» που είχαν αναπτυχθεί στο πλαίσιο του προγράμματος Waste4Think. Ως εκ τούτου, οι εθελοντές που συμμετείχαν στο πρόγραμμα, θα αποθέτουν πλέον τα οικιακά απόβλητα στους νέους καφέ κάδους, μεγαλύτερης χωρητικότητας, που έχουν τοποθετηθεί στην περιοχή τους. H διαδικασία απόσυρσης των καφέ κάδων ξεκίνησε στις 15 Ιανουαρίου 2023 από την περιοχή του Συνοικισμού και του Πολύδροσου. Σημειώνεται ότι οι νέοι κάδοι είναι χωρητικότητας 660 lt και ΔΕΝ διαθέτουν «κλειδί». Το εβδομαδιαίο πλάνο αποκομιδής στις παραπάνω περιοχές έχει διαμορφωθεί ως εξής: Παλαιός &amp;amp; Νέος Συνοικισμός: Δευτέρα - Τετάρτη - Παρασκευή Πολύδροσο: Τρίτη - Πέμπτη - Σάββατο Η επέκταση του καφέ κάδου σε όλη την πόλη, σηματοδοτεί την έναρξη μιας νέας εποχής στη διαχείριση βιοαποβλήτων στο Χαλάνδρι. Δεδομένου ότι 40% περίπου των στερεών αποβλήτων του Δήμου, δηλαδή 16.000 τόνοι ετησίως, είναι τροφικά απόβλητα, η εκτροπή τους από την ταφή (ΧΥΤΑ) αφενός θα συμβάλει στην προστασία του περιβάλλοντος, αφετέρου θα ελαφρύνει τον Δήμο από τα δυσβάσταχτα πλέον τέλη ταφής. Τα οφέλη Η χωριστή διαλογή στην πηγή με το σύστημα των καφέ κάδων, δημιουργεί πολύτιμη πρώτη ύλη για ● παραγωγή εδαφοβελτιωτικού (κομπόστ) ● παραγωγή ενέργειας (βιοκαύσιμα) και άλλων προϊόντων προστιθέμενης αξίας, όπως κατέδειξε το ευρωπαϊκό πρόγραμμα Waste4Think, το οποίο υλοποίησε, τα προηγούμενα χρόνια, ο Δήμος Χαλανδρίου σε συνεργασία με το ΕΜΠ. Σημειώνεται ότι στον καφέ κάδο ρίχνουμε όλα τα τροφικά απόβλητα που παράγονται κατά την προετοιμασία των φαγητών καθώς και τα υπολείμματα από τα γεύματα και χρησιμοποιημένα χαρτιά κουζίνας. Τι πετάμε στον καφέ κάδο Δημητριακά, ρύζι, άλευρα ● υπολείμματα τροφών, αποφάγια ● υπολείμματα και φίλτρα καφέ, φακελάκια τσάι ● κρέας, ψάρι, ζωικά προϊόντα ● λαχανικά ● φρούτα, φλούδες φρούτων ● χαρτί κουζίνας, χαρτοσακούλες ● γαλακτοκομικά ● τσόφλι αυγού, κουκούτσι ελιάς ● ξηροί καρποί και περιβλήματα ● στάχτη από τζάκι ● κλαδάκια, φύλλα, χώμα, γκαζόν, πριονίδι Μονάδα Αποτροπής Απωλειών Τροφίμων Σημειώνεται ότι ο Δήμος Χαλανδρίου έχει προχωρήσει στη δημιουργία της Μονάδας Αποτροπής Απωλειών Τροφίμων και Δημιουργίας Τροφικών Αποβλήτων - Food Loss and Waste Prevention Unit, στο πλαίσιο των τριών ευρωπαϊκών συγχρηματοδοτούμενων προγραμμάτων (FoodRus, ToNoWaste, Food Connection), με στόχο τη βελτιστοποίηση της στρατηγικής του Δήμου Χαλανδρίου στη διαχείριση των βιοαποβλήτων, όχι μόνο την προώθηση τη σωστής διαλογής στην πηγή και την ορθή απόρριψη στον καφέ κάδο, αλλά και την αποτροπή δημιουργίας τροφικών αποβλήτων. Η Μονάδα υλοποιεί ήδη δράσεις μέτρησης απωλειών τροφίμων στους Παιδικούς Σταθμούς της πόλης, ενώ οι μετρήσεις επεκτείνονται σταδιακά στη σχολική κοινότητα, στα καταστήματα εστίασης και λιανικής πώλησης της πόλης, αλλά και τους συμπολίτες μας που πραγματοποιούν εθελοντικά τις μετρήσεις στα νοικοκυριά τους. Σημειώνεται ότι η έρευνα δεν απαιτεί καμία ιδιαίτερη γνώση ή εξοπλισμό εκτός από τη δυνατότητα ζύγισης με οικιακή ζυγαριά. Οι ενδιαφερόμενοι/ες μπορούν να δηλώσουν τη συμμετοχή τους στη ηλεκτρονική διεύθυνση: foodsave@halandri.gr. Στη συνέχεια, θα λάβουν οδηγίες για το πως μπορούν να συμμετάσχουν και να στηρίξουν την προσπάθεια.  
