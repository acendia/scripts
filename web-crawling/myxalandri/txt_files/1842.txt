Title:
Ψήφισμα Δ.Σ. Χαλανδρίου κατά της παραχώρησης ακινήτων του Δημοσίου στην ΕΤΑΔ
Description:
Ψήφισμα&amp;nbsp; Το Δημοτικό Συμβούλιο Χαλανδρίου καταδικάζει την πρόσφατη κυβερνητική απόφαση για την παραχώρηση 10119 ακινήτων του Δημοσίου στη θυγατρική του Υπερταμείου, ΕΤΑΔ (Εταιρεία Ακινήτων Δημοσίου). Η απαράδεκτη κυβερνητική απόφαση που λήφθηκε σε συμμόρφωση με το 75ο από τα 88 προαπαιτούμενα της 4ης αξιολόγησης, έχει σαν συνέπεια να κινδυνεύουν χιλιάδες ζωτικοί χώροι που είναι σε χρήση των δημοτών. Ιδιαίτερα αν, όπως προβλέπεται, επιχειρηθεί στο μέλλον η εκμετάλλευσή τους ή ακόμη και η πώληση, σε περίπτωση αδυναμίας εκπλήρωσης των δυσβάστακτων μνημονιακών υποχρεώσεων της χώρας. Στη λίστα των ακινήτων βρίσκονται και 37 ακίνητα που, αν και δεν ανήκουν ιδιοκτησιακά, στον Δήμο, βρίσκονται εντός των ορίων του και είναι σχεδόν στο σύνολό τους χαρακτηρισμένοι κοινόχρηστοι χώροι πρασίνου, παιδικές χαρές, πεζόδρομοι, νησίδες, έξοδοι του μετρό κ.λπ. Περιλαμβάνονται ακόμη ο σταθμός της Πυροσβεστικής στην οδό Ριζάρη, ο Α’ Παιδικός Σταθμός, 13 δασικές εκτάσεις εντός της Ρεματιάς καθώς και τα 30 στρέμματα της αλάνας του Νομισματοκοπείου που παραχωρήθηκαν στον Δήμο Χαλανδρίου το 2016, για 40 χρόνια και έχουν αποκλειστική χρήση πρασίνου και αθλητισμού. Τα εν λόγω ακίνητα είτε είναι κοινόχρηστα, είτε δασικά, είτε είναι πράγματα εκτός συναλλαγής&amp;nbsp;(όπως π.χ. οι έξοδοι του μετρό, οι νησίδες κ.λπ.) είτε είναι προορισμένα για την εξυπηρέτηση δημόσιων, δημοτικών, κοινοτικών σκοπών και εμπίπτουν στις εξαιρέσεις της παρ. 4 του άρθρου 196 του Ν.4389/2016. Παρόλα αυτά και παρά τις, εκ των υστέρων, διαβεβαιώσεις του Yπουργείου Οικονομικών ότι καμιά μεταφορά ακινήτου δεν θα συντελεστεί αν εμπίπτει στις εξαιρέσεις του νόμου, θεωρούμε ότι το σύνολο των ακινήτων αυτών πρέπει να περιέλθει άμεσα στην ιδιοκτησία του Δήμου που είναι ο πλέον αρμόδιος και κατάλληλος για να διασφαλίσει τον δημόσιο χαρακτήρα τους και την ελεύθερη χρήση τους από τους κατοίκους της πόλης. Το Δημοτικό Συμβούλιο Χαλανδρίου απορρίπτει κάθε προσπάθεια ιδιωτικοποίησης και παραχώρησης οποιουδήποτε δημόσιου χώρου της πόλης σε επενδυτές για την εξυπηρέτηση του δημόσιου χρέους και καλεί την κυβέρνηση να ανακαλέσει άμεσα αυτήν την απόφαση. Δηλώνει ότι θα διεκδικήσει κάθε δημόσιο ακίνητο που βρίσκεται εντός των ορίων του Δήμου και δεν θα συναινέσει σε καμία εκχώρηση δημόσιας γης. Καλεί επίσης τους πολίτες του Χαλανδρίου σε αγωνιστική ετοιμότητα και συμμετοχή σε κάθε κινητοποίηση που θα πραγματοποιηθεί προκειμένου να ματαιωθεί στην πράξη κάθε προσπάθεια ιδιωτικοποίησης δημόσιων χώρων της πόλης. Αποφασίζει και εντέλει τη διοίκηση του Δήμου και εξουσιοδοτεί τον Δήμαρχο Χαλανδρίου κ. Συμεών (Σίμο) Ρούσσο, να κατατεθεί εξ ονόματος των δημοτών άμεσα αίτηση ακυρότητας στο ΣΤΕ, για τους Κ.Α.Ε.Κ. που περιλαμβάνονται στο ΦΕΚ Β 2320/19-6-2018 και αφορούν ακίνητα που βρίσκονται στα διοικητικά όρια του Δήμου, τα οποία ανήκουν ή είναι δρομολογημένες οι διαδικασίες για να περάσουν στην κατοχή του Δήμου. Αυτή η απόφαση έλαβε αύξοντα αριθμό 459/2018. Χαλάνδρι, 19.10.2018&amp;nbsp; &amp;nbsp;
