Title:
Ανοιχτή εκδήλωση στην πλατεία Χαλανδρίου με την υπουργό Εργασίας Έφη Αχτσιόγλου
Description:
ΔΕΛΤΙΟ ΤΥΠΟΥ Ο.Μ. ΣΥΡΙΖΑ ΧΑΛΑΝΔΡΙΟΥ Με το κλείσιμο της 4ης αξιολόγησης, την θετική συμφωνία ρύθμισης του ελληνικού χρέους και την οριστική έξοδο από τα προγράμματα τον Αύγουστο, μπροστά σε όλες τις πολιτικές δυνάμεις τίθενται εκ των πραγμάτων θεμελιακά ερωτήματα για την πορεία της χώρας. Η οποία θα εξακολουθεί να φέρει τις πληγές όλων των αποτυχημένων επιλογών ενός πολιτικού συστήματος που διαμόρφωσε τις τελευταίες δεκαετίες το ελληνικό «μοντέλο» διαχείρισης της παραγωγής και της οικονομίας, στηριγμένο στον υπερδανεισμό. Για τον ΣΥΡΙΖΑ ο δρόμος προς την οπισθοδρόμηση πρέπει να παραμείνει κλειστός. Για εμάς υπάρχει μόνο το εμπρός, με την κινητοποίηση όλων των παραγωγικών δυνάμεων του τόπου με σύγχρονη ορθολογική παραγωγική αναδιοργάνωση, που να μπορεί να παρακολουθήσει τις διεθνείς εξελίξεις. Πυλώνας σε αυτή την προσπάθεια -για εμάς- είναι ο κόσμος της εργασίας. Που μετράει βαθιές πληγές από την μνημονιακή περίοδο, που πρέπει σταδιακά να επουλωθούν. Ώστε η ανάπτυξη να σημάνει καλύτερη ζωή για το σύνολο της ελληνικής κοινωνίας, να είναι δίκαιη ανάπτυξη. Αυτή την πτυχή της παραγωγικής ανασυγκρότησης επιλέξαμε να συζητήσουμε την Τετάρτη 4 Ιουλίου 2018, ώρα 8:00 μ.μ. σε μια ανοιχτή εκδήλωση στην πλατεία Χαλανδρίου με την Υπουργό Εργασίας κα Έφη Αχτσιόγλου. ΟΡΓΑΝΩΣΗ ΜΕΛΩΝ ΧΑΛΑΝΔΡΙΟΥ του ΣΥΡΙΖΑ &amp;nbsp;
