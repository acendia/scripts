Title:
Περιφέρεια Αττικής: «Η μετεγκατάσταση των Ρομά από το Χαλάνδρι δεν είναι αρμοδιότητά της»
Description:
Η Περιφέρεια Αττικής επανέρχεται στο θέμα των Ρομά του Νομισματοκοπείου με νέο Δελτίο Τύπου, ως απάντηση στην ανακοίνωση του Δήμου Χαλανδρίου. Αναλυτικά:  «Η Διοίκηση της Περιφέρειας Αττικής δεν επιθυμεί να μπει σε ένα γαϊτανάκι δηλώσεων κι αντιδηλώσεων, ούτε σε άσκοπες αντιπαραθέσεις με τη Δημοτική Αρχή Χαλανδρίου και τον Δήμαρχο κ. Ρούσσο, για το ζήτημα των Ρομά, που αποτελεί πρόβλημα δεκαετιών για την τοπική κοινωνία του Χαλανδρίου, κι όχι πρόβλημα της τελευταίας τριετίας. Εμείς θέλουμε να δοθεί μόνιμη λύση στο πρόβλημα και θα κάνουμε από την πλευρά μας και στα όρια των θεσμικών μας αρμοδιοτήτων, ό,τι είναι δυνατόν γι&#039; αυτό. Επειδή όμως από πλευράς του κ. Ρούσσου, επιχειρείται η κομματική εργαλειοποίηση του ζητήματος και η μετάθεση ευθυνών για την αδυναμία του να δώσει λύση στο πρόβλημα, θα πρέπει να ξεκαθαρίσουμε τα παρακάτω: Πρώτον, ο κ. Δήμαρχος επέλεξε να υλοποιήσει με πόρους του Δήμου Χαλανδρίου και με διαδικασίες που ο ίδιος αποφάσισε, συγκεκριμένες δράσεις για τη μετεγκατάσταση των Ρομά που ζουν στο Χαλάνδρι, χωρίς να ρωτήσει κανέναν. Δική του η απόφαση, δική του η ευθύνη. Δεύτερον, πρέπει να γνωρίζουν όλοι ότι η Περιφέρεια Αττικής έχει τη θεσμική αρμοδιότητα, μέσω του ΕΣΠΑ, να χρηματοδοτεί ολοκληρωμένες δράσεις που αφορούν τους Ρομά, όπως βελτίωση συνθηκών διαβίωσης, βιωματικά εργαστήρια και παιδικές κατασκηνώσεις, δράσεις για την απασχόληση και αυτοαπασχόληση, ειδικά προγράμματα για γυναίκες Ρομά, καθώς και Κέντρα Κοινότητας με Παράρτημα Ρομά. Δεν έχουμε θεσμική αρμοδιότητα επί θεμάτων που αφορούν ζητήματα μετεγκατάστασης, μεταστέγασης, κλπ. Κάτι που επιβεβαιώνει άλλωστε και ο Δήμαρχος Χαλανδρίου, όταν αναφέρει ότι κατέθεσε το ολοκληρωμένο σχέδιό του στη Γενική Γραμματεία Κοινωνικής Αλληλεγγύης και έχει προωθηθεί στο Υπουργείο Εσωτερικών, για χρηματοδότηση. Όπως εξάλλου αναφέρει και στην επιστολή της με Α.Π. 62496/4.7.2022 για το θέμα αυτό η αρμόδια Υφυπουργός Δ. Μιχαηλίδου, «σύμφωνα με τον Κώδικα Δήμων και Κοινοτήτων (ν. 3463/2006, Α’ 114), όπως ισχύει, η εφαρμογή πολιτικών και η συμμετοχή σε δράσεις που στοχεύουν στη μέριμνα, υποστήριξη και φροντίδα των ευπαθών κοινωνικών ομάδων, εμπίπτει στις αρμοδιότητες των Ο.Τ.Α α΄ βαθμού... Συνεπώς, υπεύθυνος για το σχεδιασμό και την υλοποίηση δράσεων για τις ευπαθείς ομάδες στην περιοχή αρμοδιότητάς του, είναι ο εκάστοτε Ο.Τ.Α. α΄ βαθμού, όπως επίσης και για την υποβολή σχετικών προτάσεων προς τις αρμόδιες αρχές». Τρίτον, πράγματι η προηγούμενη Διοίκηση της Περιφέρειας Αττικής σχεδίασε ένα πιλοτικό πρόγραμμα για τους Ρομά του Χαλανδρίου, που προσυπέγραψε και η σημερινή Διοίκηση, το οποίο εντάχθηκε στο ΠΕΠ Αττικής αλλά αφορούσε μια πιλοτική δράση επιδότησης ενοικίου για 40 οικογένειες. Δεν αφορούσε το σύνολο των Ρομά του Χαλανδρίου και τη μετεγκατάστασή τους. Ως εκ τούτου ο κ. Ρούσσος δεν μπορεί να ισχυρίζεται στις ανακοινώσεις του πως ευθύνεται η μη χρηματοδότηση από την Περιφέρεια ενός πιλοτικού προγράμματος 40 οικογενειών, που δεν του επιτρέπει να λύσει το πρόβλημα των Ρομά του Χαλανδρίου. Μην κοροϊδεύει τους συμπολίτες του. Τέταρτον, δεν ευθύνεται η Περιφέρεια Αττικής και η αρμόδια διεύθυνσή της του ΕΣΠΑ για τις καταγγελίες που έγιναν και για προβλήματα που δημιουργήθηκαν σε περιπτώσεις οικογενειών Ρομά που μετεγκαταστάσθηκαν με ενέργειες κι αποφάσεις του Δήμου. Αυτές οι καταγγελίες, αλλά και διαπιστώσεις για δυσκολίες υλοποίησης (όπως π.χ. άγονοι διαγωνισμοί για εξεύρεση κατάλληλων κατοικιών) της συγχρηματοδοτούμενης δράσης «επιδότησης ενοικίου για περιθωριοποιημένες ομάδες όπως Ρομά», είχαν ως αποτέλεσμα να παρέμβουν οι υπηρεσίες της Ευρωπαϊκής Επιτροπής και να απενταχθούν οι πράξεις από την τρέχουσα προγραμματική περίοδο. Δεν ευθύνεται λοιπόν η Περιφέρεια και οι υπηρεσίες της για την εξέλιξη αυτή. Πέμπτον, για να μην επαναληφθούν τα λάθη του παρελθόντος, στο νέο Περιφερειακό Πρόγραμμα Αττικής 2021-2027, που εγκρίθηκε μόλις πριν μερικές ημέρες, προβλέπονται περισσότερα από 10 εκ. € για ολοκληρωμένες δράσεις για τους Ρομά, με εποπτεύων φορέα το Υπουργείο Εργασίας και τη Γενική Γραμματεία Κοινωνικής Αλληλεγγύης. Τον φορέα δηλαδή στον οποίο υπέβαλλε για έγκριση το σχέδιό του ο Δήμος Χαλανδρίου. Η σημερινή Διοίκηση της Περιφέρειας Αττικής με σωστό σχεδιασμό κι εξασφαλισμένη χρηματοδότηση, θα συμβάλλει θετικά και ολιστικά, στη διαχείριση του ζητήματος. Σε αντίθεση με ό,τι γινόταν στο παρελθόν, όπου είναι χαρακτηριστικό ότι πλην των 7 Κέντρων Κοινότητας με Παράρτημα Ρομά, ουδεμία άλλη δράση για τους Ρομά δρομολογήθηκε κατά την περίοδο 1/1/2015-1/9/2019. Αυτή είναι η αλήθεια για το ζήτημα των Ρομά του Χαλανδρίου κι ας μην αναζητεί ο Δήμαρχος εξιλαστήρια θύματα, για να δικαιολογήσει την δική του αναποτελεσματικότητα. Και μερικές αλήθειες για τις χρηματοδοτήσεις της Περιφέρειας Αττικής. 7 έργα στον Δήμο Χαλανδρίου, με προϋπολογισμό πάνω από 31 εκ. ευρώ. Όσον αφορά τις άδικες αναφορές και ισχυρισμούς του Δημάρχου Χαλανδρίου, ο οποίος μιλά για υπο-χρηματοδότηση έργων στον Δήμο του από την Περιφέρεια Αττικής, θα θέλαμε και στην περίπτωση αυτή να αναφέρουμε μερικές αδιαμφισβήτητες αλήθειες. Η Περιφέρεια Αττικής χρηματοδοτεί έργα του Δήμου τόσο από ιδίους πόρους όσο και από το Πρόγραμμα Δημοσίων Επενδύσεων. Συνολικά είναι ενταγμένα 7 έργα προϋπολογισμού 31.174.617,34 €. Με πόρους από το Πρόγραμμα Δημοσίων Επενδύσεων της Περιφέρειας χρηματοδοτούνται έργα ασφαλτόστρωσης στο Χαλάνδρι, καθώς και το κτίριο του Νέου Δημαρχείου Χαλανδρίου, με την αίθουσα πολλαπλών χρήσεων και τους υπόγειους χώρους στάθμευσης. Από ίδιους πόρους έχουν χρηματοδοτηθεί και ολοκληρωθεί η διαμόρφωση πλατείας στον Κ.Χ. 1265 του Δήμου, η αναβάθμιση ενεργειακής απόδοσης με γεωθερμία στο Αθλητικό Συγκρότημα Ν. Πέρκιζας. Σε εξέλιξη είναι το έργο της διαμόρφωσης Πλατείας στον Κ.Χ. 1170 ΤΟΥ Δήμου Χαλανδρίου. Σε διαδικασία δημοπράτησης, με υπογεγραμμένη προγραμματική σύμβαση είναι η ανακαίνιση του Κληροδοτήματος Σαχαλά, για αλλαγή χρήσης σε ΚΑΠΗ, με προσθήκη ανελκυστήρα. Ενώ σε διαδικασία ωρίμανσης βρίσκεται η ανακατασκευή κτιρίου πολλαπλών πολιτιστικών χρήσεων με υποστηρικτικούς χώρους στο Ο.Τ. 736, με προϋπολογισμό 5,5 εκ. ευρώ. Στα παραπάνω έργα να αναφέρουμε επίσης και την επίλυση ενός χρόνιου ζητήματος που αφορούσε εκατοντάδες πολίτες του Δήμου, την ένταξη της περιοχής του «Πεύκου Πολίτη» στο Σχέδιο Πόλης, καθώς και τη δωρεάν διανομή 4 καφέ απορριμματοφόρων και καφέ κάδων, για την ενίσχυση της χωριστής συλλογής βιοαποβλήτων. Πρέπει ο Δήμαρχος Χαλανδρίου να αντιληφθεί πως οι άσκοπες αντιπαραθέσεις δεν ωφελούν κανέναν, γιατί η παρουσίαση των πραγματικών δεδομένων τελικά βλάπτει αυτούς που λένε ψέματα. Και στην περίπτωσή μας, ψέματα λέει ο κ. Ρούσσος, όχι η Περιφέρεια Αττικής. Στους πολίτες του Δήμου Χαλανδρίου αξίζει μια Δημοτική Αρχή που θα λέει αλήθειες, θα συνεργάζεται με ειλικρίνεια και θα εξυπηρετεί τα συμφέροντα των πολιτών, κι όχι μικροπολιτικές σκοπιμότητες».   Σχετικά άρθρα: Τραγωδία στο Χαλάνδρι: Νεκρή 8χρονη από θερμοπληξία - Βρέθηκε εγκαταλελειμμένη σε αυτοκίνητο Πώς συνέβη η τραγωδία με την 8χρονη που πέθανε από θερμοπληξία σε αυτοκίνητο στο Χαλάνδρι Τραγωδία στο Χαλάνδρι: Ελεύθεροι με περιοριστικούς όρους οι γονείς της 8χρονης που πέθανε από θερμοπληξία Δήμος Χαλανδρίου: «Κυβέρνηση και Περιφέρεια να αναλάβουν τις ευθύνες τους για την ύπαρξη του καταυλισμού Ρομά στο Νομισματοκοπείο» Περιφέρεια Αττικής: «Οι παρεμβάσεις για τους Ρομά στο Χαλάνδρι θα γίνουν με ολοκληρωμένο σχέδιο κι εξασφαλισμένη χρηματοδότηση» Δήμος Χαλανδρίου: «Προκλητική προσπάθεια της Περιφέρειας να αποσείσει τις ευθύνες της στο θέμα του καταυλισμού των Ρομά στο Χαλάνδρι» “Χαλάνδρι Ορίζοντας 2023”: «Κρίσιμα ερωτήματα επιζητούν απαντήσεις για τον καταυλισμό Ρομά Χαλανδρίου» Κρίστη Αγαπητού: «Υπόλογος ο κ. Ρούσσος και για το θέμα της μετεγκατάστασης των Ρομά» Δήμος Χαλανδρίου: «Τα συμφέροντα της πόλης είναι πάνω από τα συμφέροντα των παρατάξεων»  
