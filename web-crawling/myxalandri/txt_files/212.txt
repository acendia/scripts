Title:
1ο Φεστιβάλ της Περιφέρειας Αττικής στο Μητροπολιτικό Πάρκο “Αντώνης Τρίτσης”
Description:
Ξεκινάει το πρώτο Φεστιβάλ που διοργανώνει η Περιφέρεια Αττικής για τους πολίτες της στο Μητροπολιτικό Πάρκο “Αντώνης Τρίτσης”. Από το Σάββατο 27 Αυγούστου μέχρι την Παρασκευή 2 Σεπτεμβρίου, στο θέατρο του Μητροπολιτικού Πάρκου “Αντώνης Τρίτσης” θα έχουμε την ευκαιρία να απολαύσουμε εξαιρετικές εκδηλώσεις, μουσικές και θεατρικές, από σπουδαίους καλλιτέχνες που θα μας προσφέρουν υψηλής ποιότητας ψυχαγωγία. Πρόκειται για μια ακόμα δράση της Περιφέρειας στο Πάρκο “Αντώνης Τρίτσης”, που συμβάλει στην ενίσχυση και αναβάθμισή του ως μητροπολιτικού χώρου πολιτισμού, αθλητισμού και ψυχαγωγίας, ο οποίος είναι ανοικτός σε όλη την κοινωνία. Ο περιφερειάρχης Αττικής Γιώργος Πατούλης χαιρετίζοντας το Φεστιβάλ της Περιφέρειας Αττικής στο Μητροπολιτικό Πάρκο “Αντώνης Τρίτσης” επισημαίνει: «Ο Πολιτισμός είναι η ραχοκοκαλιά μιας υγιούς κοινωνίας. Κεντρικός στόχος μας είναι η αξιοποίηση, η φροντίδα και η ανάπτυξη του Μητροπολιτικού Πάρκου “Αντώνης Τρίτσης”. Χαιρετίζω με ικανοποίηση το συγκεκριμένο φεστιβάλ και καλώ όσους έχουν την ευκαιρία να επισκεφθούν το Πάρκο για να ψυχαγωγηθούν με εξαιρετικές εκδηλώσεις. Πρόκειται για μια ακόμα δράση της Περιφέρειας, που συμβάλει στην ενίσχυση και αναβάθμιση του Πάρκου ως μητροπολιτικού χώρου πολιτισμού, αθλητισμού και ψυχαγωγίας. Εύχομαι υγεία και καλή διασκέδαση σε όλους». Ο αντιπεριφερειάρχης Πολιτισμού Χάρης Ρώμας δήλωσε: «Ειδικά για τους δημότες των περιοχών που μοιράζονται το πάρκο “Αντώνης Τρίτσης”, επιλέξαμε μία “βεντάλια εκδηλώσεων” που περιλαμβάνει από παραδοσιακό χορό και τραγούδι μέχρι θεατροποιημένο Ντοστογιέφσκυ, από αφιέρωμα στον μεγάλο Μπιθικώτση, λόγω των εκατό χρόνων από τη γέννησή του, μέχρι θεατρικές παραστάσεις έργων του Ζωρζ Φεντώ και του Μιγκέλ ντε Θερβάντες. Ο απώτερος σκοπός είναι βέβαια εκτός από την ψυχαγωγία, η καλλιέργεια του μυαλού και της ψυχής. Καλή Θέαση!». Όλες οι εκδηλώσεις γίνονται στο ανοιχτό θέατρο του Πάρκου “Αντώνης Τρίτσης” (Σπύρου Μουστακλή 23, Ίλιον), ξεκινούν στις 21:00 και η είσοδος για το κοινό είναι ελεύθερη. Οι πολίτες παρακαλούνται όπως ενημερώνονται καθημερινά από την ιστοσελίδα της Περιφέρειας Αττικής (www.patt.gov.gr /category/6- ενημέρωση/ εκδηλώσεις περιφέρειας), για την περίπτωση αναβολής της εκδήλωσης λόγω κρουσμάτων κορωνοϊού ή κινδύνου πυρκαγιάς (σύμφωνα με τον Χάρτη Πρόβλεψης Κινδύνου Πυρκαγιάς της Γενικής Γραμματείας Πολιτικής Προστασίας). Ακολουθεί το πλήρες πρόγραμμα του Φεστιβάλ: ΦΕΣΤΙΒΑΛ ΤΗΣ ΠΕΡΙΦΕΡΕΙΑΣ ΑΤΤΙΚΗΣ ΣΤΟ ΜΗΤΡΟΠΟΛΙΤΙΚΟ ΠΑΡΚΟ «ΑΝΤΩΝΗΣ ΤΡΙΤΣΗΣ» ΕΒΔΟΜΑΔΑ ΠΕΡΙΦΕΡΕΙΑΣ ΑΤΤΙΚΗΣ Σάββατο, 27 Αυγούστου: Θεατρική παράσταση με τίτλο «Η Λεονί βιάζεται ή το όμορφο κακό» του Ζωρζ Φεντώ, σε σκηνοθεσία του Τάσου Πυργιέρη. Ερμηνεύουν οι ηθοποιοί Παναγιώτα Βιτετζάκη, Θάνος Λέκκας, Χρήστος Σταθούσης, Αντιγόνη Κουλουκάκου, Αλέξανδρος Βάρθης, Κώστας Δελακούρας, Κατερίνα Ρίζου, Φρόσω Μάνη. Κυριακή, 28 Αυγούστου: Θεατρική παράσταση με τίτλο «Στου Μποχώρη», σε σκηνοθεσία Βάνας Πεφάνη με τους Κώστα Αρζόγλου, Πέμυ Ζούνη κ.ά. Δευτέρα, 29 Αυγούστου: Μουσική συναυλία - αφιέρωμα στον σπουδαίο Γρηγόρη Μπιθικώτση, τον «Ερμηνευτή της Ρωμιοσύνης». Συντελεστές: Γρηγόρης Μπιθικώτσης (τραγούδι), Άννα Μπιθικώτση (σενάριο - αφήγηση - τραγούδι), Σωτήρης Δογάνης (τραγούδι), Σταυρούλα Εσαμαπαλίδη (τραγούδι), Λαϊκή Ορχήστρα &quot;ΜΠΙΘΙΚΩΤΣΗ&quot;, Νίκος Στρατηγός (πιάνο - διεύθυνση ορχήστρας), Αλέξανδρος Ψωμόπουλος (μπουζούκι), Βασίλης Τριανταφυλλόπουλος (μπουζούκι), Πόλυς Πελέλης (μπάσο), Γιώργος Τσουπάκης (ντραμς), Δημήτρης Γαλίτης (κιθάρα). Επιμέλεια προβολής video&#039;s σπάνιου οπτικού υλικού από το αρχείο του Γρηγόρη και της Άννας Μπιθικώτση: Μανώλης Τσότρος, Σκηνοθεσία: Κώστας Νικολόπουλος, Καλλιτεχνική επιμέλεια: Γρηγόρης &amp;amp; Άννα Μπιθικώτση. Τετάρτη, 31 Αυγούστου: Παραδοσιακό μουσικό και χορευτικό πανόραμα με τίτλο «Μουσική στις άκρες του Ελληνισμού». Συμμετέχουν ο Σάββας Σιάτρας (Ηπειρωτική Ελλάδα), ο Ιάκωβος Ηλιάδης (Θράκη/Μ. Ασία), ο Μπάμπης Τερζάκης (Κρητικά) και η Μαρία Σκουλά με τον Νίκο Ευβοιώτη (νησιώτικα). Πέμπτη, 1η Σεπτεμβρίου: Μουσική συναυλία με τον Γιάννη Σαββιδάκη και το συγκρότημά του. Παρασκευή, 2 Σεπτεμβρίου: Θεατρική παράσταση με τίτλο «Νέα από το Θερβάντες», τέσσερις μονόπρακτες κωμωδίες του Μιγκέλ ντε Θερβάντες. Ερμηνεύουν η Κατερίνα Μπιλάλη, ο Κωνσταντίνος Κυριακού, η Βίλη Σωτηροπούλου, ο Ανδρέας Κωνσταντινίδης, η Γιώτα Τσιότσκα, ο Λευτέρης Παπακώστας και η Στεφανία Γώγου.  
