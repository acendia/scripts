Title:
Με δύο υδροφόρα οχήματα ενισχύεται η Πολιτική Προστασία του Δήμου Χαλανδρίου
Description:
Η Πολιτική Προστασία του Δήμου Χαλανδρίου ενισχύεται με δύο υδροφόρα οχήματα, τα οποία αγόρασε και παραχώρησε στον Δήμο, η Δημοτική Ανώνυμη Εταιρεία Εκμετάλλευσης Ακινήτων Δήμου Χαλανδρίου (ΦΛΥΑ Α.Ε.). Ο νέος εξοπλισμός πυροπροστασίας παραδόθηκε, την Τετάρτη 20 Ιουλίου 2022, στο αμαξοστάσιο της υπηρεσίας Καθαριότητας, παρουσία του δημάρχου Χαλανδρίου Σίμου Ρούσσου, των αντιδημάρχων Πολιτικής Προστασίας και Διαχείρισης Απορριμμάτων, Δημήτρη Χριστουλάκη και Κώστα Γερολυμάτου αντίστοιχα, του διευθύνοντα συμβούλου της ΦΛΥΑ Κώστα Τσίγκου και του διευθυντή της Δ/νσης Διαχείρισης Απορριμμάτων Θεολόγου Γκόγκου. Σίμος Ρούσσος: «Πολύτιμος εξοπλισμός για τη θωράκιση της πόλης» «Τα δύο υδροφόρα οχήματα αποτελούν πολύτιμο εξοπλισμό για την Πολιτική Προστασία του Δήμου και τη θωράκιση της πόλης μας, όταν κάθε καλοκαίρι πλέον, αντιμετωπίζουμε πυρκαγιές, όπως αυτή που κατέκαψε τις προηγούμενες μέρες την Πεντέλη. Από την άλλη πλευρά, αξίζει να σημειωθεί ότι τα χρήματα για την αγορά των υδροφόρων προέκυψαν από το υπερτριπλάσιο τίμημα που εξασφάλισε η ΦΛΥΑ, από την εκμίσθωση του κυλικείου στο Κοιμητήριο, μετά την αποβολή του καταπατητή και την διενέργεια ανοιχτής πλειοδοτικής διαδικασίας. Όσοι και όσες υπερασπίστηκαν μέχρι την τελευταία στιγμή τις καταστροφικές επιλογές των διοικήσεων Ζαφειρόπουλου και Κουράση στην διαχείριση των ακινήτων του Δήμου, ας το ξανασκεφτούν», σχολίασε ο δήμαρχος Χαλανδρίου Σίμος Ρούσσος, μετά την παραλαβή των οχημάτων. Ο δήμαρχος Χαλανδρίου ευχαρίστησε επίσης τα στελέχη της διοίκησης της ΦΛΥΑ, τους κ.κ. Κώστα Τσίγκο, Σπύρο Φωτεινό και Πολύδωρο Τακόπουλο που, όπως επισήμανε, «ολοκλήρωσαν σε ελάχιστο χρόνο μια απαιτητική και πολύπλοκη διαδικασία». Σημειώνεται τέλος, ότι η πυροφύλαξη στην περιοχή του Πατήματος, η οποία είναι πλέον 24ωρη, ενισχύεται, έως το τέλος της αντιπυρικής περιόδου, με ένα όχημα 4Χ4 της Περιφέρειας Αττικής, το οποίο παραχωρήθηκε στον Δήμο, μετά από σχετικό αίτημα του δημάρχου Χαλανδρίου Σίμου Ρούσσου προς τον αντιπεριφερειάρχη Πολιτικής Προστασίας κ. Βασίλη Κόκκαλη. Επί 24ωρου βάσης φυλάσσεται, από το 2020, και η Ρεματιά, με οχήματα και προσωπικό της Πολιτικής Προστασίας του Δήμου, την οποία πλέον συνδράμει και ο Σύλλογος Εθελοντών Πολιτικής Προστασίας Χαλανδρίου. Οι συμπολίτες που επιθυμούν να ενταχθούν στον Σύλλογο και να συνδράμουν το επόμενο διάστημα στις πυροφυλάξεις που γίνονται στην πόλη, μπορούν να δηλώσουν το ενδιαφέρον τους: e-mail: ant.sports@halandri.gr τηλ.: 213 2023918 &amp;amp; 213 2023921  
