Title:
Έρχονται καταιγίδες στο Χαλάνδρι!
Description:
Σημαντική έξαρση της ατμοσφαιρικής αστάθειας προβλέπεται να λάβει χώρα, κατά τη διάρκεια των επόμενων ημερών, στον ελλαδικό χώρο, με αποτέλεσμα, καταιγίδες να εκδηλωθούν, σε πολλές περιοχές της χώρας. Σε αρκετές περιπτώσεις, τα φαινόμενα θα είναι έντονα και θα περιλαμβάνουν ραγδαία βροχόπτωση, εντατική ηλεκτρική δραστηριότητα, χαλαζοπτώσεις και ξαφνικούς ριπαίους ανέμους. Τα πιο αξιόλογα φαινόμενα θα εκδηλώνονται κατά τη διάρκεια των μεσημεριανών και απογευματινών ωρών ενώ κατά τις βραδινές ώρες τα φαινόμενα θα υποχωρούν. Το Χαλάνδρι προβλέπεται να επηρεαστεί σημαντικά από την εν λόγω έξαρση της ατμοσφαιρικής αστάθειας, κατά τη διάρκεια της Κυριακής (11/6) και της Δευτέρας (12/6). Οι δύο, αυτές, ημέρες, θα ξεκινήσουν με, γενικά, αίθριο καιρό, αρκετή ηλιοφάνεια και ασθενείς ανέμους. Κατά τη διάρκεια της ημέρας, όμως, γρήγορα θα αναπτύσσονται νεφώσεις οι οποίες, το μεσημέρι, θα πυκνώνουν σημαντικά και θα προκαλούν όμβρους και καταιγίδες. Τα φαινόμενα θα χαρακτηρίζονται από απότομες διακυμάνσεις, σύντομη, γενικά, διάρκεια (από λίγα λεπτά έως λίγες ώρες) και μεγάλη τοπικότητα αλλά, σε ορισμένες περιπτώσεις, ενδέχεται να είναι έντονα. Το προάστιο του Χαλανδρίου προβλέπεται να είναι στη ζώνη που θα επηρεαστεί σημαντικά από καταιγίδες και ενδέχεται να προκύψουν, παροδικά, προβλήματα τα οποία εστιάζονται στις εξής καταστάσεις: α) Συσσώρευση υδάτων και πλημμυρικά φαινόμενα, ιδιαίτερα σε περιοχές που βρίσκονται κοντά σε ρέματα ή/και έχουν ιστορικό πλημμυρών. β) Την εντατική κεραυνική δραστηριότητα, τις χαλαζοπτώσεις και τους ριπαίους ανέμους που ενδέχεται να συνοδεύουν τις καταιγίδες. Τα πιο αξιόλογα φαινόμενα αναμένεται να εκδηλώνονται κατά, το χρονικό διάστημα μεταξύ 12:00 μ.μ. και 7:00 μ.μ. και να υποχωρούν κατά τη διάρκεια των βραδινών ωρών. Την Τρίτη (13/6), σύμφωνα με τα σημερινά στοιχεία, η πιθανότητα καταιγίδας είναι μικρότερη, σε σχέση με τις δύο προηγούμενες ημέρες, χωρίς, όμως, να αποκλείεται η, εκ νέου, εκδήλωση φαινομένων. Από την Τετάρτη (14/6), προβλέπεται ουσιαστική υποχώρηση της αστάθειας και άνοδος της θερμοκρασίας. Ωστόσο, κατά τη διάρκεια του δεύτερου δεκαημέρου του μήνα, είναι αυξημένη η τάση για νέα έξαρση της αστάθειας ενώ το ενδεχόμενο για αξιόλογο κύμα ζέστης, πριν από το τρίτο δεκαήμερο του Ιουνίου, είναι πολύ μικρό! Καλό Σαββατοκύριακο!  Γεώργιος ΠαπακωστόπουλοςΑναλυτής-προγνώστης καιρού / Συντονιστής προγνώσεων καιρού SiMeteo.gr  
