Title:
Περιφέρεια Αττικής: Εργασίες χρωματισμού στηθαίων ασφαλείας σε επικίνδυνα σημεία της Λεωφ. Κηφισίας
Description:
Στο πλαίσιο των συνεχόμενων παρεμβάσεων της Περιφέρειας Αττικής για την αναβάθμιση και τη βελτίωση της οδικής ασφάλειας των οδών αρμοδιότητάς της, ξεκινούν από αύριο Δευτέρα 14 Φεβρουαρίου εργασίες χρωματισμού των κεντρικών στηθαίων ασφαλείας σε συγκεκριμένα επικίνδυνα σημεία της λεωφόρου Κηφισίας. Τα σημεία υποδείχθηκαν σύμφωνα με τα δελτία τροχαίων ατυχημάτων της Τροχαίας, καθώς σε αυτά παρατηρείται υψηλός δείκτης τροχαίων ατυχημάτων, λόγω υπερβολικής ταχύτητας. Τα στηθαία θα χρωματιστούν εναλλάξ με κόκκινο και άσπρο χρώμα, ειδικών προδιαγραφών, προκειμένου αφενός να αυξηθεί η ανακλαστικότητά τους, έτσι ώστε να είναι πιο ορατά από τους οδηγούς ειδικά κατά τις νυχτερινές ώρες και αφετέρου, να δημιουργηθεί στους διερχόμενους οδηγούς η ψευδαίσθηση ότι τρέχουν με μεγαλύτερη ταχύτητα από την πραγματική. Η συγκεκριμένη μέθοδος αποτελεί μία από τις πιο σύγχρονες μεθόδους για την οδική ασφάλεια, με στόχο την αποτροπή της υπερβολικής ταχύτητας και έχει ήδη εφαρμοστεί με επιτυχία στη λεωφόρο Συγγρού και στα δύο ρεύματα κυκλοφορίας. Επίσης ανάλογες παρεμβάσεις έχουν γίνει στο 41ο χιλιόμετρο της παραλιακής οδού Βάρκιζας-Σουνίου. Στο συγκεκριμένο σημείο, το οποίο είναι μη κατοικημένη περιοχή, επιλέχθηκε το μοντέλο της τοποθέτησης ειδικών ταινιών, οι οποίες προκαλούν ισχυρό θόρυβο κατά τη διέλευση των οχημάτων με υπερβολική ταχύτητα. Ο περιφερειάρχης Αττικής Γιώργος Πατούλης αναφέρει σχετικά: «Με συνέπεια στην εφαρμογή του στρατηγικού μας σχεδιασμού, συνεχίζουμε τις παρεμβάσεις σε όλο το φάσμα εργασιών για την ενίσχυση της οδικής ασφαλείας στην Αττική. Κάθε μέτρο που υλοποιείται προς αυτή την κατεύθυνση θωρακίζει τη ζωή κάθε πολίτη, κάθε οδηγού και πεζού στην Αττική μας».
