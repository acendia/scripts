Title:
Πάσχα με την Περιφέρεια Αττικής στο Μητροπολιτικό Πάρκο “Αντώνης Τρίτσης”
Description:
Με μια μεγάλη γιορτή, ανοικτή σε όλους τους πολίτες, θα τιμήσει την ημέρα του Πάσχα η Περιφέρεια Αττικής στο Μητροπολιτικό Πάρκο «Αντώνης Τρίτσης». Την Κυριακή του Πάσχα 24 Απριλίου, από τις 11:00 το πρωί μέχρι το απόγευμα, θα έχουμε την ευκαιρία να πούμε το “Χριστός Ανέστη” σε αυτή τη μεγάλη γιορτή με πεντάωρο ζωντανό μουσικό πρόγραμμα, να γευτούμε τον παραδοσιακό οβελία και άλλα εορταστικά εδέσματα και να τιμήσουμε την ημέρα μετά από πολύ καιρό, ακριβώς όπως ταιριάζει στην παράδοσή μας: όλοι μαζί, με αγάπη και χαρά. Με την καλλιτεχνική επιμέλεια του Γιώργου Κωτσίνη, η Αρετή Κετιμέ, ο Σάββας Σιάτρας, ο Μανώλης Κόττορος και ο Θωμάς Κωνσταντίνου θα μας ταξιδέψουν στην παράδοσή μας, μέσα από τραγούδια και μουσικές όλης της Ελλάδας. Επί σκηνής, μαζί με τον Γιώργο Κωτσίνη στο κλαρίνο, συμπράττουν ο Νικόλας Αγγελόπουλος στο λαούτο, ο Κώστας Μερετάκης στα κρουστά και ο Πέτρος Παπαγεωργίου στο ντέφι. Το μουσικό ταξίδι ολοκληρώνει η ποντιακή ορχήστρα με τη Λιάνα Χαραλαμπίδου στο τραγούδι, τον Γιάννη Φωτιάδη στην ποντιακή λύρα και τον Περικλή Κατσώτη στο νταούλι, καθώς και η κρητική ζυγιά του λυράρη Όθωνα Μπικάκη. «Μετά από δύο χρόνια, φέτος θα έχουμε την ευκαιρία να γιορτάσουμε το Πάσχα όλοι μαζί, για να μοιραστούμε την αναστάσιμη χαρά με αγάπη» υπογράμμισε σε δηλώσεις του ο περιφερειάρχης Αττικής Γιώργος Πατούλης, με αφορμή τη διοργάνωση της μεγάλης πασχαλινής γιορτής: «Την ημέρα της Ανάστασης σας περιμένουμε όλες και όλους στο Πάρκο Τρίτση, το πάρκο της καρδιάς μας, για να γίνουμε μια μεγάλη παρέα και να τιμήσουμε τη μεγαλύτερη γιορτή της Ορθοδοξίας με ζωντανή ελληνική μουσική, τον παραδοσιακό οβελία και -πάνω απ’ όλα- με την εορταστική διάθεση που αρμόζει στην ημέρα. Θέλω να ευχαριστήσω τους Δήμους Αγίων Αναργύρων-Καματερού και Ιλίου για τη συνεργασία και να συγχαρώ τη διοίκηση του Μητροπολιτικού Πάρκου “Αντώνης Τρίτσης” για τη συνεχή προσπάθεια να προσφέρουν στους πολίτες, όχι μόνο της Δυτικής Αττικής αλλά όλης της Περιφέρειας, έναν ελεύθερα προσβάσιμο ανοικτό χώρο αναψυχής, πολιτισμού και άθλησης, που ανταποκρίνεται στις ανάγκες και τις απαιτήσεις της κοινωνίας. Θέλω επίσης να ευχαριστήσω όλους, όσοι βοήθησαν με τις χορηγίες τους και ανταποκρίθηκαν πρόθυμα στο κάλεσμα της Περιφέρειας Αττικής, συνδράμοντας στη διοργάνωση στο πλαίσιο της Εταιρικής Κοινωνικής Ευθύνης. Εύχομαι το φως της Ανάστασης να γεμίζει τις καρδιές μας και να μας δείχνει το δρόμο για τη λύτρωση. Καλό Πάσχα και καλή Ανάσταση, με χαρές και υγεία». Η είσοδος για τους πολίτες είναι ελεύθερη και θα πραγματοποιείται από τρεις εισόδους του Πάρκου και ειδικότερα από τις εισόδους της Σπ. Μουστακλή, της Λ. Δημοκρατίας (έμπροσθεν Βιολογικής Λαϊκής) και της Λ. Φυλής (Βόρεια Φυλής). Καθ’ όλη τη διάρκεια της εορταστικής εκδήλωσης θα τηρηθούν τα ισχύοντα πρωτόκολλα για την προστασία από την πανδημία.  
