Title:
Συζητώντας με τα παιδιά για τον κορωνοϊό: Χρήσιμες συμβουλές προς τους γονείς από το “Χαμόγελο του Παιδιού”
Description:
Οι συζητήσεις και η ανησυχία γύρω από το νέο ιό μπορούν να προκαλέσουν σημαντικό άγχος και αγωνία στα παιδιά. O καλύτερος τρόπος για να βοηθήσουμε τα παιδιά μας είναι να τους μιλήσουμε για αυτή τη νέα κατάσταση χωρίς να τα πανικοβάλουμε αλλά να βεβαιωθούμε επίσης ότι έχουν καταλάβει τη σοβαρότητά της. Είναι σημαντικό να θυμόμαστε ότι τα παιδιά στρέφονται στους γονείς τους για να καταλάβουν πώς θα πρέπει να αντιδράσουν σε αγχογόνα γεγονότα. Αν οι γονείς είναι υπερβολικά ανήσυχοι, το άγχος των παιδιών είναι πολύ πιθανό να μεγαλώσει. Για να βοηθήσουμε τα παιδιά να μην αγχώνονται, χρειάζεται να τους δίνουμε απλές πρακτικές συμβουλές για το πώς να προφυλαχθούν, να τα καθησυχάζουμε από τους φόβους τους και να τα βοηθάμε να αποκτήσουν μια αίσθηση ελέγχου πάνω στην κατάσταση. Να είστε ψύχραιμοι και καθησυχαστικοί Έχετε στο νου σας ότι τα παιδιά αντιδρούν και ακολουθούν τις αντιδράσεις των ενηλίκων που είναι υπεύθυνοι για τη φροντίδα τους. Αυτά που λέμε εμείς στα παιδιά σε σχέση με τον ιό, σε σχέση με τα μέτρα πρόληψης που λαμβάνονται και τις σχετικές εξελίξεις μπορούν είτε να αυξήσουν είτε να μειώσουν το άγχος των παιδιών. Υπογραμμίστε στα παιδιά ότι η υγεία των ίδιων και της οικογένειάς σας είναι καλή, εφόσον αυτό ισχύει. Υπενθυμίστε τους ότι εσείς αλλά και οι εκπαιδευτικοί στο σχολείο τους είναι εκεί για να τα κρατάνε ασφαλή και υγιή. Να είστε ειλικρινείς - Δώστε στα παιδιά ακριβείς πληροφορίες Αν τα παιδιά δεν έχουν σωστή ενημέρωση, είναι εύκολο να αρχίσουν να φαντάζονται πράγματα πολύ χειρότερα από ό,τι ισχύει στην πραγματικότητα. Ενημερωθείτε για τον ιό, τα συμπτώματά του, τους τρόπους μετάδοσης και πώς μπορούμε να προστατευτούμε από το site του ΕΟΔΥ:  https://eody.gov.gr/ Να είστε διαθέσιμοι για συζήτηση Τα παιδιά μπορεί να θελήσουν να μιλήσουν σε κάποιον για τους φόβους τους, τις ανησυχίες τους, τις απορίες τους. Επιτρέψτε στα παιδιά σας να σας μιλήσουν για τα συναισθήματά τους και καθησυχάστε τα. Είναι σημαντικό να νιώθουν ότι έχουν κάποιον να μιλήσουν. Αποφύγετε την απόδοση ευθυνών Όταν υπάρχει ένταση, είναι εύκολο κάποιες φορές να αρχίσουμε να κατηγορούμε κάποιον ή κάποιες ομάδες ανθρώπων. Είναι σημαντικό να αποφεύγουμε να στιγματίσουμε ομάδες ανθρώπων ως υπεύθυνες για τον ιό και να αποφεύγουμε να κάνουμε τέτοια αρνητικά σχόλια όταν μιλάμε με τα παιδιά μας, εξηγώντας τους ότι δε θα πρέπει να αναπαράγουν τέτοια αρνητικά σχόλια που μπορεί να έχουν ακούσει κάπου. Περιορίστε την έκθεση των παιδιών στην τηλεόραση και τα social media Προσπαθήστε να περιορίσετε την έκθεση των παιδιών σε εικόνες και ειδήσεις γύρω από τον ιό που μπορεί να τα τρομάξουν. Διατηρήστε την καθημερινότητα και τη ρουτίνα του παιδιού όσο το δυνατόν περισσότερο Η διατήρηση της ρουτίνας είναι καθησυχαστική για τα παιδιά, καθώς τα βοηθάει να διατηρήσουν ένα αίσθημα ασφάλειας και κανονικότητας στην καθημερινότητά τους. Σημαντικά σημεία που χρειάζεται να σταθούμε στις συζητήσεις μας με τα παιδιά: Οι ενήλικες στο σπίτι και στο σχολείο φροντίζουν για την υγεία και την ασφάλειά σου. Αν έχεις οποιαδήποτε ανησυχία, να μιλάς σε κάποιον ενήλικα που εμπιστεύεσαι. Δε θα ασθενήσουν όλοι από τον κορωνοϊό (COVID-19). Οι υγειονομικές αρχές και οι αρχές του σχολείου προσέχουν ιδιαίτερα ώστε να βεβαιώσουν ότι θα προσβληθούν όσο το δυνατόν λιγότεροι άνθρωποι. Είναι σημαντικό όλοι οι μαθητές να φέρονται με σεβασμό ο ένας προς τον άλλον και να μην οδηγούνται σε αυθαίρετα συμπεράσματα σχετικά με το ποιος έχει ή ποιος δεν έχει τον ιό. Σταθείτε σε αυτά που τα παιδιά μπορούν να κάνουν προκειμένου να προστατευτούν, παρά σε αυτά που δεν μπορούν να ελέγξουν. Αυτό θα τα βοηθήσει να ανακτήσουν μια αίσθηση ελέγχου πάνω στα πράγματα και στον κόσμο. Για οποιαδήποτε περαιτέρω πληροφορία ή διευκρίνιση μπορείτε να καλέσετε στη «Γραμμή SOS 1056» η οποία ενισχύεται με εξειδικευμένο επιστημονικό προσωπικό (Κοινωνικούς Λειτουργούς και Ψυχολόγους), ώστε να ανταποκριθεί αποτελεσματικά στα ερωτήματα παιδιών και ενηλίκων, παρέχοντάς τους ψυχοκοινωνική στήριξη σε σχέση με τη διαχείριση των θεμάτων που προκύπτουν και τα καθημερινά νέα δεδομένα. Η Γραμμή είναι διαθέσιμη καθημερινά, όλο το 24ωρο, με κλήση άνευ χρέωσης από κινητό και σταθερό. Άρθρο των ψυχολόγων του οργανισμού “Το Χαμόγελο του Παιδιού”   
