Title:
“Μαμά, μπαμπά θα πάμε διακοπές;” - Ένα διαφορετικό καλοκαίρι...
Description:
Καλοκαίρι αλλιώς... «Μαμά, μπαμπά θα πάμε διακοπές; Τι παραμένει ίδιο και τι αλλάζει φέτος το καλοκαίρι;» Μετά από ένα μεγάλο διάστημα περιοριστικών μέτρων και παρότι πολλές οικογένειες έμειναν στο σπίτι τελικά φαίνεται όχι μόνο να μην ξεκουράστηκαν, αλλά να επιβαρύνθηκαν σωματικά και ψυχολογικά. Και αφού η άνοιξη πέρασε σχεδόν απαρατήρητη, έφτασε το καλοκαίρι. Μεγάλο μέρος του πληθυσμού φαίνεται να είναι ακόμα μουδιασμένο, αλλά από την άλλη να επιθυμεί πολύ αυτές τις διακοπές. Η απάντηση στο τι διακοπές θα επιλέξει φέτος να περάσει η κάθε οικογένεια είναι πολύ ιδιαίτερη. Εξαιτίας του covid η επιλογή φέτος θα γίνει βάσει πολλών παραμέτρων, που άλλες χρονιές ίσως και να μην είχαμε καθόλου στο μυαλό μας. Ευπαθείς ομάδες, τρόποι μεταφοράς, αποφυγή πολλών επαφών είναι καταστάσεις που δεν συνυπολογίζαμε σχετικά με τις διακοπές μας. Οι γονείς έχουν να επιλέξουν τον προορισμό τους βασισμένοι στις ανάγκες και τις δυνατότητες των μελών της οικογένειας τους. Είναι όμως πολύ σημαντικό μέσα σε όλους τους περιορισμούς και τα όρια που έχουν να τεθούν να μη ξεχάσουμε και την ανεμελιά. Οι γονείς οφείλουν να ενημερώσουν τα παιδιά εκ των προτέρων για τα μέτρα που θα πρέπει να τηρηθούν αναλόγως και τον τρόπο που θα επιλέξουν να ταξιδέψουν. Είναι σημαντικό να μην προσπαθήσουν να τρομοκρατήσουν τα παιδιά, ούτε όμως να τα αφήσουν απροετοίμαστα. Μπορούν λοιπόν, να ενισχύσουν συζητήσεις σχετικές με καταστάσεις που η οικογένεια θα έρθει αντιμέτωπη το διάστημα των διακοπών, όπως επίσης να διευκολύνουν τα παιδιά να ρωτήσουν πράγματα που μπορεί να τα προβληματίζουν σχετικά με το τι επιτρέπεται και τι όχι. Φυσικά, είναι πιθανό να προκύψουν και αρνητικά συναισθήματα ή αντιδράσεις, όπως για παράδειγμα με τη χρήση της μάσκας στα μέσα μεταφοράς προς τον τελικό προορισμό ή την κοινωνική απόσταση κ.ά. Δεν πρέπει να ξεχνάμε ότι είναι πολύ δύσκολο να περιορίσει κανείς την επιθυμία του για ξενοιασιά, είτε είναι ενήλικας, είτε έφηβος, είτε παιδί. Επομένως, οι γονείς δε θα πρέπει να χάσουν την ψυχραιμία τους, αλλά να κατανοήσουν ακόμα και να συμφωνήσουν με το πόσο κουραστικό είναι κάτι τέτοιο, πόσο και οι ίδιοι το βιώνουν με αντίστοιχο τρόπο, αλλά να υπενθυμίσουν τους λόγους για τους οποίους είναι απαραίτητο. Το καλοκαίρι θα είναι αρκετά διαφορετικό για όλους μας και χρειάζεται να αντιμετωπίσουμε όλα τα συναισθήματα με σεβασμό και φροντίδα. Χρειάζεται μεγάλη προσοχή για να μην ενοχοποιήσουμε τις επιθυμίες, τόσο τις δικές μας όσο και των παιδιών μας, φροντίζοντας όμως τόσο την ψυχική όσο και την σωματική μας υγεία. Από την επιστημονική ομάδα της Γραμμής και του Συμβουλευτικού Κέντρου της Ένωσης &quot;Μαζί για το Παιδί&quot; Οι ειδικοί της Γραμμής απαντούν καθημερινά στη Συμβουλευτική Γραμμή 115 25, από Δευτέρα έως Παρασκευή, 09:00-21:00. Δεν είστε μόνοι. Σηκώστε ακουστικό σας!
