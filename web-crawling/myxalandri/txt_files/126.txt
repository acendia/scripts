Title:
Ο Δήμος Χαλανδρίου στηρίζει τον αγώνα του καλλιτεχνικού κόσμου
Description:
Ο Δήμος Χαλανδρίου παρακολουθεί με προσοχή τις εξελίξεις και τα δρώμενα γύρω από το πρόσφατο Π.Δ. 85/2022 (αφορά στα επαγγελματικά δικαιώματα εν γένει αλλά και ειδικά στο προσοντολόγιο των καλλιτεχνών, αποφοίτων δραματικών σχολών, Ωδείων, σχολών χορού, κινηματογράφου κ.α.), των υπουργείων Παιδείας και Εσωτερικών. Παρακολουθεί με προσοχή τόσο τις διατάξεις και τις ερμηνευτικές εγκυκλίους που τις ακολουθούν, όσο και τις δυναμικές αντιδράσεις σύσσωμου του καλλιτεχνικού κόσμου. Η κοινωνία του Χαλανδρίου διαχρονικά τιμά την τέχνη και την καλλιτεχνική εκπαίδευση ως βασικό παράγοντα της προάσπισης και της ανέλιξης της ποιότητας ζωής. Ο Δήμος Χαλανδρίου, τόσο με το Φεστιβάλ της Ρεματιάς και όσο και με τις ποικίλες καλλιτεχνικές/εκπαιδευτικές δράσεις του Αετοπούλειου Πολιτιστικού Κέντρου (ορχήστρες, εργαστήρια μουσικής-θεατρικής-χορευτικής παιδείας, σεμινάρια, μαθήματα κ.λπ.), προσφέρει στους δημότες του πληθώρα ευκαιριών καλλιτεχνικής έκφρασης και απόλαυσης, απασχολώντας μεγάλο αριθμό καλλιτεχνών με διάφορες μορφές απασχόλησης. Με το παραπάνω σκεπτικό, κάθε ενέργεια που μειώνει ηθικά και αξιακά την καλλιτεχνική εκπαίδευση και θίγει τα δικαιώματα των λειτουργών της, όπως το πρόσφατο Π.Δ., δεν μπορεί να είναι αποδεκτή. Ο Δήμος Χαλανδρίου, που τα τελευταία χρόνια έχει αγκαλιάσει την Τέχνη και τους ταγούς της, ανεξάρτητα από την αγοραία δυναμική τους, που έχει σταθεί με όλες του τις δυνάμεις δίπλα τους τις δύσκολες ώρες της πρόσφατης υγειονομικής κρίσης, θα πράξει για άλλη μια φορά το καθήκον του. Δε θα περιοριστεί μόνο στην καταδίκη της συγκεκριμένης κυβερνητικής πρακτικής, αλλά θα σταθεί στο πλευρό του καλλιτεχνικού κόσμου με κάθε πρόσφορο μέσο. Στους δε, απασχολούμενους στον Δήμο, δίνεται η διαβεβαίωση, ότι σε ό,τι εναπόκειται στις αρμοδιότητες του Δήμου, θα στηρίξει έμπρακτα τα κεκτημένα δικαιώματά τους, όπως έχει πράξει σε κάθε περίπτωση μέχρι σήμερα. Σημειώνεται ότι, η Φιλαρμονική Ορχήστρα του Δήμου Χαλανδρίου θα δώσει το μουσικό και αγωνιστικό της παρόν στο νέο συλλαλητήριο του καλλιτεχνικού κόσμου που έχει προγραμματιστεί για την Τρίτη 10 Ιανουαρίου. «Η Τέχνη μας στηρίζει – Στηρίζουμε την Τέχνη και τους ανθρώπους της»
