Title:
Μετρήσεις απωλειών τροφίμων στον Δήμο Χαλανδρίου – Ενημερωτική ημερίδα για τα πρώτα χρήσιμα συμπεράσματα
Description:
Τα πρώτα αποτελέσματα από τις μετρήσεις που διενεργεί η Μονάδα Αποτροπής Απωλειών και Δημιουργίας Τροφικών Αποβλήτων, στο πλαίσιο των τριών ευρωπαϊκών προγραμμάτων HORIZON 2020, HORIZON, Erasmus+ με την ονομασία FOODRUS, ToNoWaste και Food Connections αντιστοίχως, θα παρουσιαστούν την Παρασκευή 16 Ιουνίου 2023, στις 19:00, στην ημερίδα που θα γίνει στο Κέντρο Νεότητας του Δήμου Χαλανδρίου (Δαναΐδων &amp;amp; Αντιγόνης), με κεντρικό ομιλητή τον εντεταλμένο δημοτικό σύμβουλο για θέματα ανακύκλωσης, κ. Γεράσιμο Λυμπεράτο. Μετά την παρουσίαση των αποτελεσμάτων θα ακολουθήσει συζήτηση και ανταλλαγή απόψεων με τους παρευρισκόμενους. Με τη χρηματοδότηση των παραπάνω τριών ευρωπαϊκών προγραμμάτων και την πολύτιμη εμπειρία του ευρωπαϊκού προγράμματος Waste4Think (2016-2020), η οποία άλλαξε τον τρόπο που το Χαλάνδρι διαχειρίζεται τα βιοαπόβλητα, ο Δήμος προχωρά ένα βήμα παραπέρα με την εφαρμογή μιας κυκλικής οικονομικής διαχείρισης τροφικών αποβλήτων. Προς την κατεύθυνση αυτή, τον Οκτώβριο του 2022, ιδρύθηκε η Μονάδα Αποτροπής Απωλειών και Δημιουργίας Τροφικών Αποβλήτων (Food Loss and Waste Prevention Unit, FLWPU), η οποία αποτελεί κόμβο συνεργασίας των υπηρεσιών διαχείρισης απορριμμάτων, παιδείας και ποιότητας ζωής, κοινωνικής υπηρεσίας και περιβάλλοντος καθώς και των υπηρεσιών πολιτικής προστασίας και πολιτισμού του Δήμου. Στόχος η βέλτιστη διαχείριση των κλάσματος των βιοαποβλήτων των τροφικών απορριμμάτων και η διερεύνηση τόσο των μεθόδων αποτροπής δημιουργίας τους, αλλά και η βέλτιστη αναδιανομή, επαναχρησιμοποίηση, ανακύκλωση, ανάκτηση υλικών, σύμφωνα με την ανάστροφή πυραμίδα και τις αρχές τις κυκλικής οικονομίας. Στο πλαίσιο των δράσεων της Μονάδας έχουν γίνει έρευνες καταγραφής απωλειών τροφίμων στα παρακάτω σημεία: Παιδικοί Σταθμοί της πόλης, καθώς εκεί προετοιμάζονται όχι μόνο τα γεύματα για τα παιδιά, αλλά και το καθημερινό συσσίτιο για τους άπορους συμπολίτες μας. Καταστήματα εστίασης και λιανικής πώλησης του Χαλανδρίου (συμμετέχει ήδη σημαντικός αριθμός). Νοικοκυριά, με μετρήσεις που πραγματοποιούν εθελοντικά οι συμπολίτες μας. Η σημασία του εγχειρήματος Η απώλεια και η σπατάλη τροφίμων αποτελούν παγκόσμιο πρόβλημα. Περίπου το 1/3 του συνόλου των τροφίμων που παράγονται ανά τον κόσμο χάνεται ή απορρίπτεται σύμφωνα με τον Οργανισμό Τροφίμων και Γεωργίας των Ηνωμένων Εθνών (FAO). Για την παραγωγή των τροφίμων που τελικά χάνονται ή απορρίπτονται καταναλώνεται το 1/4 της συνολικής ποσότητας του νερού που χρησιμοποιείται στον γεωργικό κλάδο κάθε χρόνο και απαιτείται καλλιεργήσιμη έκταση ίση με το μέγεθος της Κίνας. Η σπατάλη τροφίμων παράγει περίπου το 8% των παγκόσμιων εκπομπών αερίων θερμοκηπίου ετησίως.  
