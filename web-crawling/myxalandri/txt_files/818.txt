Title:
Δήμος Χαλανδρίου: Μέτρα πρόληψης πυρκαγιών – Συναγερμός για τον καθαρισμό των οικοπέδων
Description:
Με την έναρξη της αντιπυρικής περιόδου, την 1η Μαΐου 2023, και την έκδοση της νέας Πυροσβεστικής Διάταξης 20/2023 (ΦΕΚ 2549/Β/19-04-2023), έχει σημάνει συναγερμός για τον άμεσο καθαρισμό των ιδιωτικών οικοπέδων από ξερά χόρτα, σκουπίδια και επικίνδυνα υλικά, προκειμένου να εκλείψει ο κίνδυνος πυρκαγιάς. Οι πολίτες οφείλουν να ενημερωθούν για τη νέα Πυροσβεστική Διάταξη και να προχωρήσουν ΑΜΕΣΟΤΑΤΑ στις ενδεδειγμένες ενέργειες που αυτή ορίζει, λαμβάνοντας υπόψη την πρόβλεψη ο καθαρισμός των ιδιωτικών οικοπέδων να έχει ολοκληρωθεί έως τα τέλη Απριλίου 2023! Η υπηρεσία Πολιτικής Προστασίας του Δήμου Χαλανδρίου έχει ήδη αποστείλει περίπου 1.100 επιστολές σε ιδιοκτήτες ακινήτων, προκειμένου να τους υπενθυμίσει την υποχρέωσή τους για τον καθαρισμό των οικοπέδων τους εντός ευλόγου χρονικού διαστήματος. Η υποχρέωση αφορά ιδιοκτήτες, νομείς, επικαρπωτές, μισθωτές και υπομισθωτές οικοπεδικών και λοιπών ακάλυπτων χώρων, που βρίσκονται σε περιοχές εντός εγκεκριμένων ρυμοτομικών σχεδίων, οικοπεδικών και λοιπών ακάλυπτων χώρων, που βρίσκονται σε περιοχές εντός ορίων οικισμών χωρίς εγκεκριμένο ρυμοτομικό σχέδιο, (γ) εκτάσεων που βρίσκονται εντός ακτίνας 100 μ. από τα όρια των περ. &quot;(α)&quot; και &quot;(β)&quot;του παρόντος άρθρου και (δ) εκτός σχεδίου γηπέδων με κτίσμα. Σημειώνεται ότι σε περίπτωση μη τήρησης της παραπάνω υποχρέωσης, θα εφαρμοστούν οι διοικητικές και ποινικές κυρώσεις που προβλέπονται στο άρθρο 94 παρ.1 περίπτ. 26 του Ν. 3852/2010 ΦΕΚ 87/Α/7-6-2010 (πρόστιμο, δαπάνη καθαρισμού και μήνυση για το αδίκημα σύμφωνα με το άρθρο 433 του Ποινικού Κώδικα). Με βάση τη νέα Πυροσβεστική Διάταξη 20/2023 (ΦΕΚ 2549/Β/19-04-2023), προβλέπεται διοικητικό πρόστιμο ύψους 0,50 € /τ.μ., με ελάχιστο ποσό τα διακόσια (200) ευρώ συν δαπάνη του αυτεπάγγελτου καθαρισμού του χώρου και απομάκρυνσης των υλικών. Σημειώνεται ότι, για πρώτη φορά, ορίζεται η επιβολή του προστίμου πριν από τον αυτεπάγγελτο καθαρισμό, ενώ οι ιδιοκτήτες υποχρεούνται να συμπληρώσουν και να αποστείλουν στον Δήμο σχετική δήλωση με τα στοιχεία του ακινήτου και τις εργασίες καθαρισμού που έχουν κάνει στο οικόπεδό τους. Που πρέπει να απευθυνθούν οι πολίτες Για περαιτέρω διευκρινίσεις σε σχέση με τον καθαρισμό των οικοπέδων τους, οι πολίτες μπορούν να απευθύνονται στη δ/νση Περιβάλλοντος του Δήμου Χαλανδρίου.τηλ.: 210-6895825, 210-6895833e-mail: dieythinsi.perivallontos@halandri.gr Καθαρισμός κοινόχρηστων οικοπέδων Παράλληλα, το επόμενο διάστημα, με προσωπικό της Πολιτικής Προστασίας αλλά και σε συνεργασία με εργολαβίες, ο Δήμος θα προχωρήσει στον καθαρισμό και στην αποψίλωση καταρχήν των κοινόχρηστων οικοπέδων. «Θα δώσουμε και φέτος τον αγώνα για την προστασία της πόλης των 11 τετραγωνικών χιλιομέτρων, με υποστελεχωμένες υπηρεσίες, δεδομένου ότι οι αρμοδιότητες πυρασφάλειας και πυρόσβεσης έχουν μεταφερθεί στους δήμους χωρίς να συνοδεύονται από μεταφορά αντίστοιχων πόρων και πρόσληψη αντίστοιχου προσωπικού. Προσδοκούμε ότι στην προσπάθεια αυτή θα έχουμε τη συνδρομή των πολιτών, που οφείλουν να τηρούν όλα τα παραπάνω μέτρα πρόληψης των πυρκαγιών», σημείωσε ο αντιδήμαρχος Περιβάλλοντος Κώστας Ευθυμίου. Μέτρα πρόληψης καθ’ όλη τη διάρκεια της αντιπυρικής Ο Δήμος Χαλανδρίου με το μήνυμα «Κρατάμε τον Δήμο μας καθαρό και ασφαλή!» καλεί τους πολίτες να συμβάλουν στην πρόληψη των κινδύνων από πυρκαγιές, για την προστασία της περιουσίας τους και της πόλης, με σεβασμό στους συμπολίτες μας και το περιβάλλον: Καθαρίζουμε τα οικόπεδά μας από ξερά χόρτα και σκουπίδια. Δεν καίμε σκουπίδια ή ξερά χόρτα και κλαδιά κατά τους θερινούς μήνες. Δεν ανάβουμε υπαίθριες ψησταριές σε χώρους που υπάρχουν ξερά χόρτα ή σε δάση. Αποφεύγουμε εργασίες που ενδέχεται να προκαλέσουν πυρκαγιά (π.χ. ηλεκτροκολλήσεις, χρήση τροχού ή άλλου εργαλείου που δημιουργεί σπινθήρες). Δεν πετάμε αναμμένα τσιγάρα. Δεν αφήνουμε σκουπίδια στη Ρεματιά (και σε κανένα δασικό χώρο βέβαια). Υπάρχει κίνδυνος ανάφλεξης. Σεβόμαστε τα απαγορευτικά πρόσβασης στη Ρεματιά κατά την περίοδο υψηλού κίνδυνου πυρκαγιάς. Για γενικότερες οδηγίες προστασίας από δασικές πυρκαγιές, οι πολίτες μπορούν να ακολουθήσουν τον σύνδεσμο https://www.civilprotection.gr/el  
