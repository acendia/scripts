Title:
Τέσσερις παραλίες της Αττικής με ρηχά και καθαρά νερά
Description:
Οι επιλογές για μια ευχάριστη μονοήμερη στη θάλασσα Καθαρά και ρηχά νερά, αμμουδιές με άμμο ή βότσαλο και ήρεμες στιγμές. Σκέφτεσαι κάτι καλύτερο για το σαββατοκύριακο; Τα πράγματα γίνονται ακόμη καλύτερα αν σκεφτείς ότι αυτές οι παραλίες βρίσκονται δίπλα στην Αθήνα και μπορείς να βρεθείς εκεί γρήγορα και εύκολα ακόμη κι αν θα έχεις τα παιδιά μαζί οπότε και τα πράγματα γίνονται λίγο πιο πολύ πολύπλοκα. Τότε είναι που ψάχνεις τις ιδανικές παραλίες της Αττικής για μονοήμερη. Αυτές που έχουν ρηχά και καθαρά νερά, ό,τι πρέπει για οικογένειες και παιδιά που θέλουν να πλατσουρίσουν και να παίξουν στην άμμο.  Στην Αττική θα βρεις αρκετές τέτοιου είδους και στο exploringgreece.tv σου προτείνουν τέσσερις από αυτές που είναι δοκιμασμένες και αποτελούν αυτό που λέμε... εγγύηση. Λουμπάρδα Πάμε προς Σούνιο μεριά και σταματάμε στον κόλπο της Αγίας Μαρίνας. Μια παραλία μισή μισή που λέμε μιας και είναι κάπου οργανωμένη και κάπου σε πιο χαλαρούς ρυθμούς. Εμείς επιλέξαμε τη δεύτερη εκδοχή και στρώσαμε πετσετούλα στην άμμο. Η Λουμπάρδα ήρθε να εκπληρώσει τα όνειρά μας για μπάνιο σε καθαρά, ρηχά και γαλαζοπράσινα νερά. Δεν χρειάστηκε ούτε μια ώρα για να βρεθούμε σε ένα από τα ομορφότερα σημεία της περιοχής της Βάρκιζας. Η συγκεκριμένη παραλία είναι από αυτές που δεν θα σε ενοχλήσει σχεδόν ποτέ ο άνεμος καθώς είναι έτσι φτιαγμένη από τη φύση ώστε να προστατεύεται από τα καιρικά φαινόμενα. Δες πώς θα πας στην Λουμπάρδα ΕΔΩ Μαρίκες Ένα στέκι για τους ντόπιους, ένα καλά κρυμμένο μυστικό για τους Αθηναίους. Οι Μαρίκες είναι στη Ραφήνα, στην ουσία 1,5 χιλιόμετρο από το κέντρο. Το σαββατοκύριακο μαζεύει περισσότερο κόσμο. Ωστόσο τις καθημερινές θα κάνεις σε μεγάλη απόσταση μπάνιο από τον διπλανό σου καθώς η αμμουδιά απλώνεται σε 700 μέτρα. Έχει δέντρα για να απλώσεις ψάθα και πετσέτα ενώ θα βρεις αυτό που αναζητάς. Δηλαδή ρηχά και καθαρά νερά. Στο μεγαλύτερο μέρος της έχει άμμο ενώ θα πρέπει να προμηθευτείς τα απαραίτητα καθώς δεν είναι οργανωμένη. Μια από τις πιο ωραίες παραλίες της Αττικής με ρηχά νερά. Δες πώς θα πας στις Μαρίκες ΕΔΩ Καλοπήγαδο Το κατά κόσμον Βρωμοπούσι δεν σε προδιαθέτει από το όνομα αλλά η όψη της και τα νερά της είναι άλλο πράγμα. Κάποτε την έλεγαν και Βρωμοπήγαδο αλλά πλέον συνηθίζεται να την αποκαλούν και Καλοπήγαδο. Λίγη σημασία έχει το όνομα πλέον καθώς τα καταγάλανα και ρηχά νερά της παίζουν πιο σημαντικό ρόλο. Όσες φορές την επισκεφθήκαμε δεν βρήκαμε αέρα και μάλλον αυτό οφείλεται στο ότι προστατεύεται πολύ από τα βράχια. Είναι μικρή σχετικά παραλία οπότε αν δεν θες πολύ κόσμο καλύτερα να αποφύγεις μέρες και ώρες αιχμής. Η παραλία Καλοπήγαδο της Αττικής είναι ιδανική για οικογένειες και οργανωμένη στο μεγάλο μέρος της. Σίγουρα στη λίστα με τις ωραιότερες παραλίες της Αττικής με ρηχά νερά. Δες πώς θα πας στο Καλοπήγαδο ΕΔΩ Μεγάλη Μυλοκοπή Τι Χαβάη, τι Μυλοκοπή. Και μιλάμε πολύ σοβαρά μιας και αυτός ο μικρός απομονωμένος παράδεισος έχει νερά που πολλές παραλίες θα ζήλευαν. Το μόνο που χρειάζεται είναι να φύγεις μια ώρα μακριά από την Αθήνα. Ευκολάκι έτσι; Μια από τις παραλίες της Αττικής με ρηχά νερά που θα λατρέψεις. Θα τη βρεις κατά Λουτράκι μεριά κρυμμένη μέσα σε ένα πευκοδάσος. Είναι νοητά χωρισμένη σε δύο μέρη και τα νερά της είναι γαλαζοπράσινα και διάφανα από την καθαρότητα. Αλλά το βασικό είναι ότι αποτελεί μια από τις παραλίες της Αττικής με ρηχά νερά σαν αυτή που ψάχνεις. Δες πώς θα πας στη Μέγα Μυλοκοπή ΕΔΩ Οι παραλίες της Αττικής με ρηχά αλλά και ταυτόχρονα καθαρά νερά είναι πολλές και το μόνο που χρειάζεται είναι διάθεση για να τις ανακαλύψεις... Πηγή: exploringgreece.tv  
