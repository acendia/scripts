Title:
“Τετράδιο μνήμης” - Ξεφυλλίζοντας 100 χρόνια προσφυγιάς, από τον Δήμο Χαλανδρίου
Description:
Τιμώντας το Έτος Μνήμης Προσφυγικού Ελληνισμού, με αφορμή τη συμπλήρωση 100 χρόνων από τη Μικρασιατική Καταστροφή, ο Δήμος Χαλανδρίου υλοποιεί όλη τη χρονιά μια σειρά δράσεις, που στόχο έχουν να καταδείξουν ότι οι μνήμες ξεθωριάζουν αλλά δεν χάνονται και ότι η καταστροφή του μικρασιατικού ελληνισμού και η εξορία του από τη γη της Ιωνίας, καθόρισε αποφασιστικά την πορεία του λαού μας αυτά τα 100 χρόνια. Στο πλαίσιο αυτό επιμελήθηκε και τύπωσε ένα «τετράδιο μνήμης» που φέρει τον τίτλο «100 χρόνια μνήμης 1922-2022», το οποίο θα διανεμηθεί σε 4.500 αντίτυπα στα σχολεία της πόλης. Στο τετράδιο περιλαμβάνονται μαρτυρίες της περιπέτειας των Μικρασιατών προσφύγων του Χαλανδρίου, όπως καταγράφηκαν από την Ομάδα Προφορικής Ιστορίας του Δήμου. Επίσης, με την ευκαιρία των 200 χρόνων από την Ελληνική Επανάσταση του ’21, περιλαμβάνεται αφιέρωμα από την έκδοση «Χαλάνδρι 1821 - Οι αφανείς ήρωες». Πρόκειται για αρχειακή έρευνα του καθηγητή Παναγιώτη Στουραΐτη, την έκδοση της οποίας χρηματοδότησε ο Δήμος Χαλανδρίου. Το «τετράδιο μνήμης» προλογίζει ο δήμαρχος Χαλανδρίου Σίμος Ρούσσος με ένα σημείωμα που αποκτά ξεχωριστή σημασία σε καιρούς που η ιστορική μνήμη κατακερματίζεται, φαλκιδεύεται και εργαλειοποιείται, σε καιρούς που υπάρχει επιτακτική ανάγκη η νέα γενιά και να γνωρίζει και να θυμάται!
