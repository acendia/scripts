Title:
“Βιώσιμη Ανάπτυξη στο Χαλάνδρι σήμερα”: Ενημέρωση και εργαστήριο για τους κατοίκους του Πολυδρόσου στο 9ο Δημο
Description:
Η εκστρατεία της δ/νσης Διαχείρισης Απορριμμάτων του Δήμου Χαλανδρίου για την ευαισθητοποίηση των πολιτών σε θέματα βιώσιμης ανάπτυξης, συνεχίζεται με την πραγματοποίηση ενημερωτικής εκδήλωσης και συμμετοχικού εργαστηρίου για τους κατοίκους της περιοχής του Πολυδρόσου. Η εκδήλωση θα πραγματοποιηθεί την Κυριακή 12 Μαρτίου 2023, στις 11:00, στην αίθουσα εκδηλώσεων του 9ου Δημοτικού Σχολείου (Ζαλόγγου 17, Χαλάνδρι). Στόχος της εκστρατείας είναι να ενημερωθούν οι πολίτες για τη διαχείριση των βιοαποβλήτων στο Χαλάνδρι, τη λειτουργία του καφέ κάδου, τις ενεργειακές κοινότητες αλλά και τη δυνατότητα να χρησιμοποιήσουν οι πολίτες το νερό του Αδριάνειου Υδραγωγείου, αντί για το ακριβό νερό ύδρευσης, για χρήσεις ποτίσματος και πλυσίματος. Στη διάρκεια της εκδήλωσης θα συζητηθούν: Τι σημαίνει διαλογή στην πηγή, τι νέο φέρνει το «άνοιγμα» του καφέ κάδου στη γειτονιά του Πολυδρόσου και πως πρέπει όλοι να εμπλακούμε. Τι προϊόντα μπορούν να παραχθούν από τα βιοαπόβλητα και πώς μπορούμε να συμμετάσχουμε στη διαδικασία. Πώς το νερό που εξακολουθεί να μαζεύει το ρωμαϊκό Αδριάνειο Υδραγωγείο μπορεί να έρθει στην πόρτα μας και με αυτό να αντικαταστήσουμε το «ακριβό» νερό ύδρευσης της ΕΥΔΑΠ, για τις χρήσεις πλυσίματος και ποτίσματος. Πώς θα γίνουμε μέλη της Αδριάνειας Αλληλέγγυας Κοινότητας νερού του Χαλανδρίου. Το πρόγραμμα Cultural Hidrant για την ανάδειξη του Αδριάνειου Υδραγωγείου και η καινοτομία που φέρνει στην πόλη. Δείτε αναλυτικά το πρόγραμμα ΕΔΩ. Στην εκδήλωση θα μιλήσει ο κ. Γεράσιμος Λυμπεράτος, καθηγητής ΕΜΠ, δημοτικός σύμβουλος και υπεύθυνος των ευρωπαϊκών προγραμμάτων FoodRUs και ToNoWaste για την αποτροπή των απωλειών τροφικών αποβλήτων, που τρέχουν αυτό το διάστημα στην πόλη, αλλά και τη νεοσύστατη Μονάδα Αποτροπής Απωλειών και Δημιουργίας Τροφικών Αποβλήτων του Δήμου Χαλανδρίου - Food Loss and Waste Prevention Unit Τροφίμων. Παράλληλα, εκπρόσωπος του Συνεταιρισμού Εργαζομένων Commonspace θα μιλήσει για τις ενεργειακές κοινότητες και η ομάδα έργου του Cultural Hidrant θα παρουσιάσει όλες τις καινοτόμες πτυχές ευρωπαϊκού προγράμματος. Συμμετοχικό εργαστήριο Μετά το πέρας της ομιλίας θα πραγματοποιηθεί συμμετοχικό εργαστήριο, όπου οι παριστάμενες/οι μπορούν να καταθέσουν τη γνώμη τους για το πώς πρέπει να οργανωθεί η αποκομιδή και η διαχείριση των βιοαποβλήτων στη γειτονιά τους και να πάρουν ενεργό μέρος στον σχεδιασμό του Δήμου πάνω σε αυτό. Προβολή βίντεο Θα προβληθεί, επίσης, 15λεπτο βίντεο, για το ευρωπαϊκό πρόγραμμα Cultural Hidrant, που αφορά στην ανάδειξη του Αδριάνειου Υδραγωγείου, και την καινοτομία που φέρνει στην πόλη. Διανομή κομπόστ Τέλος, θα μοιραστεί κομπόστ λίπασμα, που έχει παραχθεί από συλλεγμένα βιοαπόβλητα της κουζίνας των Χαλανδραίων. Βιωματικές δράσεις για τους μαθητές Παράλληλα, η δ/νση Διαχείρισης Απορριμμάτων οργανώνει βιωματικές δράσεις στα προαύλια των σχολείων, όπου οι μαθητές έρχονται σε επαφή με τον εξοπλισμό της υπηρεσίας Καθαριότητας (απορριμματοφόρο συλλογής καφέ κάδου, αρπάγη, μηχανικό σάρωθρο, ηλεκτρικό όχημα αυτοψιών) και μαθαίνουν από πρώτο χέρι πώς γίνεται η συλλογή των κλαδεμάτων, ο καθαρισμός του χώρου με το σάρωθρο, το άδειασμα και το πλύσιμο του καφέ κάδου.  
