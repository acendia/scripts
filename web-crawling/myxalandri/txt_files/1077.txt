Title:
Κοπή πίτας και παρουσίαση νέας ταυτότητας “Αγαπάμε Χαλάνδρι” της υποψήφιας δημάρχου Κρίστης Αγαπητού
Description:
Παρουσία εξακοσίων και πλέον Χαλανδραίων, η επικεφαλής και υποψήφια δήμαρχος Χαλανδρίου Κρίστη Αγαπητού πραγματοποίησε εκδήλωση κοπής πίτας, όπου παρουσίασε το νέο όνομα και τη νέα ταυτότητα του συνδυασμού «Αγαπάμε Χαλάνδρι», στέλνοντας μήνυμα νίκης και ενότητας για τις επόμενες αυτοδιοικητικές εκλογές. «Είμαστε εδώ για να ενώσουμε, να συνθέσουμε, αγαπάμε το Χαλάνδρι και ονειρευόμαστε να ζήσουμε εμείς και τα παιδιά μας σε μια πόλη με ανάπτυξη, έργα πνοής και παρεμβάσεις που αλλάζουν την καθημερινότητα των δημοτών μας και αξιοποιούν την επισκεψιμότητα του δήμου μας, προς όφελος των δημοτών μας» τόνισε χαρακτηριστικά η κυρία Αγαπητού. Παράλληλα, επεσήμανε την αναγκαιότητα διεκδίκησης και αξιοποίησης χρημάτων από ευρωπαϊκά προγράμματα: «Έχουμε την τεχνογνωσία, την εμπειρία, τη βούληση και τους ανθρώπους να δημιουργήσουμε ένα μεγάλο οικονομικό πλεόνασμα στον δήμο μας, αλλά και ένα πλεόνασμα δημιουργίας, ανάπτυξης και εξέλιξης για το Χαλάνδρι». Ιδιαίτερη έκπληξη έκανε η όμορφη και συμβολική κίνησή της στο να έχει από ένα ξεχωριστό «φλουρί» σε κάθε κομμάτι της πίτας για κάθε καλεσμένο δηλώνοντας έτσι πως η νέα πενταετία θα φέρει υγεία, χαρά, ελπίδα και ισότητα προς όλους! Το παρόν μεταξύ άλλων έδωσαν πολλοί υπουργοί, βουλευτές και υποψήφιοι βουλευτές του βόρειου τομέα, οι διατελέσαντες πρώην δήμαρχοι Χαλανδρίου, εξέχουσες προσωπικότητες του αθλητικού και πολιτιστικού χώρου, στελέχη της τοπικής αυτοδιοίκησης και εκπρόσωποι των φορέων της πόλης, οι οποίοι εξέφρασαν μήνυμα στήριξης στο πρόσωπο της Κρίστης Αγαπητού για τη διεκδίκηση του δήμου Χαλανδρίου εξάροντας παράλληλα το πλούσιο ακαδημαϊκό, ερευνητικό και επιχειρηματικό της έργο.  
