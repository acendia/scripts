Title:
Δήμος Χαλανδρίου: Ενίσχυση της αδελφοποίησης με την πόλη του Χαρμπίν
Description:
Ενίσχυση της αδελφοποίησης με την πόλη του Χαρμπίν, συμμετοχή σε διεθνές δίκτυο συνεργασίας 23 πόλεων από 15 χώρες, πρόσκληση συμμετοχής στο think tank για τη διαχείριση απορριμμάτων του Χαρμπίν και εκκίνηση συνεργασίας με το Πανεπιστήμιο Tongji της Σαγκάης είναι τα αποτελέσματα της πρόσφατης επίσκεψης αντιπροσωπείας του Δήμου Χαλανδρίου στην Κίνα. Κατά τη διάρκεια της διεθνούς συνάντησης στην οποία συμμετείχαν 300 αντιπρόσωποι από 15 χώρες (Καναδάς, Ν. Ζηλανδία, Νορβηγία, Ιαπωνία, Ρωσία, Γερμανία, Αυστρία, Δανία, Φινλανδία, Η.Π.Α., Μ. Βρετανία κ.ά.) αντηλλάγησαν απόψεις για την εμβάθυνση της διεθνούς συνεργασίας στους τομείς του εμπορίου, του τουρισμού, της παιδείας, του πολιτισμού και των νέων τεχνολογιών. Παρουσιάστηκαν τα συγκριτικά πλεονεκτήματα και οι ευκαιρίες ανάπτυξης και επενδύσεων και υπογράφηκε σύμφωνο συνεργασίας των δημάρχων των 23 πόλεων που συμμετέχουν στο δίκτυο. Ιδιαίτερα ενδιαφέρουσα υπήρξε η συνάντηση με τον γενικό διευθυντή και τα στελέχη της υπηρεσίας Περιβάλλοντος του Δήμου Χαρμπίν όπου αναλύθηκε το Τοπικό Σχέδιο Διαχείρισης Αποβλήτων του Δήμου Χαλανδρίου, όπως αυτό εκπονήθηκε και αποφασίστηκε από το Δημοτικό Συμβούλιο το 2015 και παρουσιάστηκε η πρόοδος στην υλοποίησή του και ιδιαίτερα η καινοτόμα προσέγγιση της διαχείρισης των υπολειμμάτων τροφών που αναπτύχθηκε στο πλαίσιο του Ευρωπαϊκού προγράμματος Waste4Think, το οποίο υλοποιείται τους τελευταίους 23 μήνες. Η παρουσίαση προκάλεσε ιδιαίτερο ενδιαφέρον στους υπεύθυνους διευθυντές του Δήμου Χαρμπίν. Συζητήθηκε η υπάρχουσα κατάσταση στη διαχείριση αποβλήτων στο Χαρμπίν και υπήρξε τιμητική πρόσκληση στον καθηγητή κ. Γ. Λυμπεράτο να ξαναεπισκεφθεί το Χαρμπίν και να συμμετάσχει σε ομάδα εργασίας (think tank) του εκεί Δήμου σε συνεργασία και με το εκεί Πολυτεχνείο Harbin Institute of Technology. Ο δήμαρχος του Χαρμπίν Sun Zhe, κατά τη διάρκεια του γεύματος εργασίας που παρέθεσε στην Ελληνική αντιπροσωπεία εξέφρασε την πρόθεση να αποστείλει υπηρεσιακούς παράγοντες για να ενημερωθούν από κοντά για το σύστημα διαχείρισης αποβλήτων στο Χαλάνδρι ενώ συμφωνήθηκε η εμβάθυνση της συνεργασίας στους τομείς του πολιτισμού και του τουρισμού. Κατά τη διάρκεια των συναντήσεων στην Σανγκάη έπειτα από πρόσκληση του επικεφαλής καθηγητή Pinjing He, του Ινστιτούτου Επεξεργασίας Αποβλήτων και Αποκατάστασης, του Κολλεγίου Περιβαλλοντικής Επιστήμης και Τεχνολογίας στο Πανεπιστήμιο Tongji παρουσιάστηκε το σχέδιο διαχείρισης του Δήμου Χαλανδρίου και το ευρωπαϊκό πρόγραμμα Waste4think καθώς και τα έως τώρα αποτελέσματά του και συζητήθηκε η διαχείριση των απορριμμάτων στον Δήμο Σανγκάης καθώς και η δυνατότητα συνεργασίας στο μέλλον ιδιαίτερα στον τομέα της διαχείρισης υπολειμμάτων τροφών. Η παρουσίαση στο πανεπιστήμιο έγινε παρουσία φοιτητών ενώ ακολούθησε μια ιδιαίτερα εποικοδομητική συζήτηση σε περιβαλλοντικά και άλλα θέματα που απασχολούν τις πόλεις. Στην αντιπροσωπεία του Δήμου Χαλανδρίου, συμμετείχαν ο δήμαρχος Σίμος Ρούσσος, η πρόεδρος του Δημ. Συμβουλίου κ. Ε. Γαλάνη, η αντιδήμαρχος Οικονομικών, Διοικητικών και Κοινωνικών Υπηρεσιών κ. Έλενα Χριστούλη, ο αντιδήμαρχος Τεχνικών Υπηρεσιών κ. Κ. Γερολυμάτος, οι δημοτικοί σύμβουλοι κ. Γ. Λυμπεράτος και Μ. Λοτσάρη, η διευθύντρια της Οικονομικής Υπηρεσίας κ. Ε. Νταβία και η συνεργάτης του δημάρχου κ. Β. Χριστούλη. &amp;nbsp;
