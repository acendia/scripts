Title:
Μήνυμα Λ. Κεφαλογιάννη για την ανακοίνωση των βάσεων των Πανελλαδικών Εξετάσεων
Description:
Με αφορμή τη σημερινή ανακοίνωση των βάσεων εισαγωγής στην Τριτοβάθμια Εκπαίδευση για τις Πανελλαδικές Εξετάσεις 2021, η αντιπεριφερειάρχης Βορείου Τομέα Αθηνών, Λουκία Κεφαλογιάννη, έκανε την ακόλουθη δήλωση: «Μια νέα σελίδα στο κεφάλαιο της ζωής ανοίγει από σήμερα για τις νέες και τους νέους μας, οι οποίοι πέτυχαν την εισαγωγή τους στα Ανώτατα και Ανώτερα Εκπαιδευτικά Ιδρύματα της χώρας. Τους συγχαίρω από καρδιάς για την επίτευξη του στόχου τους, για την προσήλωση και την πειθαρχία που επέδειξαν, ώστε να τα καταφέρουν. Νέα σελίδα, καθαρή και γεμάτη όνειρα που ποτέ δεν σταματούν και για όλα τα παιδιά μας που δεν κατάφεραν αυτήν τη φορά να εξασφαλίσουν την είσοδό τους σε κάποιο εκπαιδευτικό ίδρυμα. Εξάλλου, όπως λέει και ένα ρητό “η επιτυχία βασικά έχει να κάνει με το να επιμένεις όταν όλοι οι άλλοι τα έχουν παρατήσει”! Συγχαρητήρια αξίζουν και στους γονείς αλλά και στους εκπαιδευτικούς για την υπομονή, τη βοήθεια και την υποστήριξη που παρείχαν στα παιδιά, μέσα σε ένα δύσκολο περιβάλλον, όπως αυτό των δυο τελευταίων ετών που διανύουμε λόγω της πανδημικής κρίσης. Εύχομαι από καρδιάς καλή πρόοδο και καλή σταδιοδρομία».
