Title:
Καινούρια στέγαστρα τοποθετήθηκαν σε 30 στάσεις της Δημοτικής Συγκοινωνίας Χαλανδρίου
Description:
Στην εγκατάσταση καινούριων στεγάστρων σε 30 στάσεις της Δημοτικής Συγκοινωνίας, σε κάποιες από τις οποίες εξυπηρετούνται και λεωφορεία του ΟΑΣΑ, προχώρησε ο Δήμος Χαλανδρίου, χάρη σε μια ακόμα χρηματοδότηση που εξασφάλισε από το πρόγραμμα «Φιλόδημος ΙΙ». Πρόκειται για έργο ύψους 100.000 ευρώ, το οποίο υλοποιήθηκε μετά την έγκριση της πρότασης που κατέθεσε ο Δήμος Χαλανδρίου στον άξονα προτεραιότητας: «Κοινωνικές και πολιτιστικές υποδομές και δραστηριότητες των δήμων», του προγράμματος «Φιλόδημος ΙΙ», που αφορούσε την «προμήθεια εξοπλισμού, κατασκευή, μεταφορά και τοποθέτηση στεγάστρων, για τη δημιουργία ή και αναβάθμιση των στάσεων, για την εξυπηρέτηση του επιβατικού κοινού των δήμων της χώρας». Τα καινούρια στέγαστρα είναι εξοπλισμένα με φωτισμό από πλάκα φωτοβολταϊκού πάνελ. Ο Δήμος Χαλανδρίου στην ανακοίνωσή του υπενθυμίζει ότι, για την ασφαλή επιβίβαση στα λεωφορεία, τον Απρίλιο του 2022, ολοκληρώθηκε η τοποθέτηση οκτώ εξεδρών σε στάσεις του ΟΑΣΑ, οι οποίες συμβάλλουν στη διευκόλυνση της επιβίβασης - αποβίβασης των πολιτών και ειδικότερα των αναπήρων.  
