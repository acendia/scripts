Title:
Τα στοιχεία που παρουσιάστηκαν στην εκδήλωση της ΔΕΠΙΣ Χαλανδρίου για την ενδοοικογενειακή βία
Description:
«Σε κάθε σχολική τάξη υπάρχει ένα παιδί που έχει εμπειρία κακοποίησης. Τρία στα εκατό παιδιά έχουν εμπειρία βιασμού ή απόπειρας βιασμού». Τα στοιχεία αυτά παρουσίασε ο ψυχίατρος Γιώργος Νικολαΐδης, διευθυντής του Ινστιτούτου Υγείας του Παιδιού, κατά την εκδήλωση με θέμα «Ενδοοικογενειακή βία και ο ρόλος του σχολείου», που οργάνωσε η Δημοτική Επιτροπή Ισότητας Χαλανδρίου (ΔΕΠΙΣ), σε συνεργασία με τη Διεύθυνση Παιδείας του Δήμου Χαλανδρίου, την Τετάρτη 14 Δεκεμβρίου. «Τις περισσότερες φορές δεν υπάρχουν σημάδια που να φανερώνουν την κακοποίηση», πρόσθεσε ο κ. Νικολαΐδης. Όμως οι εκπαιδευτικοί, όπως τόνισε ο ίδιος, πρέπει να ανησυχήσουν, όταν δουν ένα παιδί να μη θέλει να επιστρέψει στο σπίτι του, να μειώνει σοβαρά την επίδοσή του στα μαθήματα, να μη βγάζει τα ρούχα του για να κάνει γυμναστική ή να φοράει χειμωνιάτικα ρούχα ακόμα και το καλοκαίρι, να έχει πολλά χρήματα ή να εμφανίζει έντονη σεξουαλικότητα. «Δεν είναι βέβαιο ότι κάθε παιδί που εμφανίζει αυτά τα χαρακτηριστικά είναι κακοποιημένο», τόνισε ο κ. Νικολαΐδης, «είναι όμως βέβαιο ότι για κάθε αποκάλυψη παιδιού με σεξουαλική κακοποίηση, υπάρχουν άλλα 99 που θα κρατήσουν μυστική τη δική τους εμπειρία».  Τι απαιτείται για την πρόληψη Για  την πρόληψη τέτοιων περιστατικών είναι απαραίτητο, όπως τονίστηκε στην εκδήλωση, να διδάσκεται η σεξουαλική αγωγή από τις πρώτες βαθμίδες της εκπαίδευσης. Είναι επίσης αναγκαίο να υπάρχουν σταθερές και μόνιμες κοινωνικές υπηρεσίες στα σχολεία και τους δήμους, αλλά και ένας ανεξάρτητος κοινωνικο-προνοιακός οργανισμός που να παρακολουθεί το έργο τους.  Ωστόσο, μέχρι να γίνουν αυτά, θα πρέπει «οι εκπαιδευτικοί να καταγγέλλουν τη βία και να μη διστάζουν, καθώς υπάρχουν πλέον νόμοι που τους προστατεύουν. Οφείλουν επίσης να χτίσουν σχέση εμπιστοσύνης με τους μαθητές, αλλά, στο παιδί που θα τους πλησιάσει για να αποκαλύψει την κακοποίησή του, να μην υποσχεθούν χωρίς όρους εχεμύθεια, αν αυτό κινδυνεύει», κατέληξε ο διακεκριμένος ψυχίατρος.  Τις περισσότερες φορές η κακοποίηση του παιδιού συνδυάζεται με ενδοοικογενειακή βία. Οι μητέρες είναι τα συχνότερα θύματα. Οι εκπαιδευτικοί μπορούν να προσεγγίσουν τις μητέρες αυτές και να τις ενημερώσουν για την ύπαρξη των συμβουλευτικών κέντρων, όπου μπορούν να λάβουν δωρεάν προνοιακή, ψυχολογική και νομική υποστήριξη, επεσήμανε η ψυχολόγος Βίκυ Ξηρού, στέλεχος του Συμβουλευτικού Κέντρου Γυναικών Πειραιά, με πολλά χρόνια εμπειρίας στη θεραπεία του τραύματος. Είναι όμως απαραίτητο, πρόσθεσε, η προσέγγιση να γίνεται βήμα - βήμα, με πολύ σεβασμό στην προσωπικότητα, με διακριτική ενημέρωση, χωρίς άσκηση κριτικής σε πρόσωπα και γεγονότα και με παραπομπή σε εξειδικευμένες υπηρεσίες, όταν το αίτημα θα έχει ωριμάσει.  Εκπαιδευτικοί και γονείς που συμμετείχαν στην εκδήλωση, την παρακολούθησαν με αμείωτο ενδιαφέρον, αλλά είχαν και την ευκαιρία να ανταλλάξουν εμπειρίες και προτάσεις, που μπορούν να διευκολύνουν το έργο τους και να σώσουν οικογένειες από βέβαιη καταστροφή.  Όπως ανέφερε η πρόεδρος της Δημοτικής Επιτροπής Ισότητας Χαλανδρίου Ευγενία Κατούφα, η δράση αυτή στοχεύει στην έγκαιρη διάγνωση και παρέμβαση, με σκοπό την πρόληψη φαινομένων βίας εναντίον παιδιών και γυναικών, ενώ η Χριστίνα Μαχαίρα, μέλος της ΔΕΠΙΣ, διαβεβαίωσε ότι η Επιτροπή θα είναι αρωγός, σε περίπτωση που ζητηθεί από άλλα σχολεία η συνδρομή της για διοργάνωση ανάλογων εκδηλώσεων.  Η ΔΕΠΙΣ Χαλανδρίου ευχαριστεί τη διεύθυνση του 2ου Γυμνασίου και Λυκείου της πόλης μας για την παραχώρηση της αίθουσας εκδηλώσεων.  
