Title:
“Χαλάνδρι σε Δράση”: Επιτυχημένη η εκδήλωση για την Καρδιοαναπνευστική Αναζωογόνηση
Description:
Με σκοπό να ζήσουμε με ασφάλεια το φετινό καλοκαίρι, η δημοτική παράταξη «Χαλάνδρι σε Δράση» ανέδειξε τη σημασία της «Καρδιοαναπνευστικής Αναζωογόνησης και Χρήσης του Αυτόματου Εξωτερικού Απινιδωτή» σε ημερίδα, που διοργανώθηκε το Σάββατο 4 Ιουνίου 2022. Η εκδήλωση στέφθηκε από επιτυχία, με την υποψήφια δήμαρχο και επικεφαλής της παράταξης, κ. Κρίστη Αγαπητού να τονίζει: «Οφείλουμε να είμαστε γνώστες κάποιων δεδομένων, που μπορεί να αποδειχθούν χρήσιμα για τους συνανθρώπους μας, οι οποίοι ηθελημένα ή άθελα τους, μπορούν να κινδυνέψουν. Δηλαδή, πώς θα αποσοβήσουμε το μοιραίο για έναν συνάνθρωπό μας στη θάλασσα, αν τυχόν και βρεθεί σε κίνδυνο, με καίριες προσωπικές ενέργειες ή με τη βοήθεια της τεχνολογίας. Γιατί δεν υπάρχει κάτι πιο ουσιαστικό από τη Ζωή. Τόσο τη δική μας, όσο και των συνανθρώπων μας. Αυτή θα είναι η “πυξίδα” μας και για το μέλλον. Αυτός θα είναι ο “χάρτης” αξιών, που θέλουμε να καθιερωθεί στην πόλη μας για τις Χαλανδραίες και τους Χαλανδραίους. Να προσφέρουμε ό,τι περισσότερο και καλύτερο μπορούμε...». Νοσηλευτές, πιστοποιημένοι εκπαιδευτές και εκπαιδευτές από το Μη Κερδοσκοπικό Σωματείο “Safe Water Sports” έδωσαν χρήσιμες οδηγίες στους παρευρισκόμενους. Η παράταξη θα καταθέσει συγκεκριμένη πρόταση προς τη δημοτική αρχή για το θέμα, η οποία θα περιλαμβάνει: Την αγορά απινιδωτών από τον Δήμο, οι οποίοι και θα τοποθετηθούν -κατόπιν συμφωνιών με τους ιδιοκτήτες- σε καταστήματα που παραμένουν ανοιχτά επί 24ωρου, ολόκληρη την εβδομάδα και όλες τις μέρες του χρόνου (24/7/365), σε κεντρικά σημεία της πόλης. (π.χ. «Βελανιδιά», «Everest» κ.λπ.). Να επιλεγούν κεντρικά σημεία σε κάθε μια από τις επτά μεγάλες γειτονιές/περιφέρειες του Δήμου μας. Να δημοσιοποιηθεί η ύπαρξη αυτών των συσκευών, ώστε άπαντες να γνωρίζουν, πού μπορούν να απευθυνθούν σε περίπτωση ανάγκης. Ο Δήμος να φροντίζει να είναι πάντα λειτουργικοί οι απινιδωτές μέσω τακτικών ελέγχων. Η δημοτική αρχή να διοργανώνει σεμινάρια, ώστε όσοι ενδιαφέρονται να εκπαιδευτούν και να πιστοποιηθούν στη χρήση τους. Παρόντες στην εκδήλωση ήταν: Ο αντιπεριφερειάρχης Συγκοινωνιών, Βασίλης Γιαννακόπουλος, ο πρόεδρος του συλλόγου Επιστημόνων Χαλανδρίου, Ηλίας Ντάβαρης, ο ταμίας του συλλόγου, Γεώργιος Θεοδώρου, ο γενικός γραμματέας του Σκακιστικού Συλλόγου Χαλανδρίου, Γιώργος Γεωργιάδης, ο πρόεδρος του ΕΣΥΔ (Εθνικό Σύστημα Διαπίστευσης), Κώστας Κούρταλης και οι δημοτικοί σύμβουλοι Ρούλα Αλεξανδρή, Χρήστος Κιάκος, Τάκης Λαμπρόπουλος και Θάνος Τσιαμπάς.  
