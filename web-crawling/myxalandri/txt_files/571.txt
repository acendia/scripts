Title:
Σπίτι με τα παιδιά: Ανακτήστε τον χαμένο χρόνο
Description:
Γραφεί η επιστημονική ομάδα της Γραμμής 115 25 &quot;Μαζί για το παιδί&quot; Τις τελευταίες ημέρες ακούμε πολύ έντονα την ανησυχία σας, αναφορικά με το πώς θα μπορούσατε να αξιοποιήσετε και να διαχειριστείτε ορθά τον ξαφνικό χρόνο που έχετε με τα παιδιά σας. Είναι μια καλή ευκαιρία να αναπτύξετε και να ενισχύσετε την κοντινότητα μαζί τους. Είναι μια ευκαιρία να τους αφιερώσετε αποκλειστικό χρόνο, να παίξετε, να ζωγραφίσετε, να μιλήσετε για τα συναισθήματά τους, να ακούσετε την άποψή τους για αυτό που συμβαίνει, να τα ρωτήσετε για τα ωραία πράγματα που έκαναν στο σχολείο και αυτή τη στιγμή τους λείπουν. Να τα ρωτήσετε και να χορέψετε μαζί τους την αγαπημένη τους μουσική, να παίξετε μαζί το αγαπημένο τους παιχνίδι στο playstation, να μαγειρέψετε μαζί το αγαπημένο τους φαγητό, να ψάξετε μαζί σωστές και έγκυρες πηγές ενημέρωσης και πληροφόρησης στο διαδίκτυο, ώστε ανάλογα με το αναπτυξιακό στάδιο στο οποίο βρίσκεται το παιδί σας, να του μιλήσετε για τις απορίες που μπορεί να του έχουν δημιουργηθεί και αδυνατεί να δώσει απαντήσεις. Χτίζοντας τη σχέση εμπιστοσύνης Είναι μια καλή ευκαιρία να αναπτύξετε μια σχέση εμπιστοσύνης και να διαπραγματευτείτε εκ νέου τα όρια, τους κανόνες και τις συνέπειες. Να φέρετε στη μνήμη σας αυτά που εσείς κάνατε όταν αναγκαζόσασταν να μείνετε στο σπίτι. Όπως τότε έτσι και τώρα μπορείτε να γίνετε εφευρετικοί και σίγουρα έχετε να κερδίσετε και εσείς αρκετά. Είμαστε σίγουροι ότι μπορείτε να αφουγκραστείτε τη «βαρεμάρα» τους και ίσως και την ανησυχία τους. Σε καμία περίπτωση δεν υπάρχει λόγος πανικού. Να τους μάθετε να προφυλάξουν τον εαυτό τους χωρίς υπερβολές Μάθετέ τους τι πρέπει να κάνουν και πώς να προφυλάσσουν τον εαυτό τους και τους γύρω τους. Η υπερβολή και λόγια που τρομάζουν, όπως για παράδειγμα «πρέπει να πλένεις τα χέρια σου πριν δεις τη γιαγιά και το παππού, γιατί αν δε το κάνεις μπορεί να πεθάνουν», σε καμία περίπτωση δεν είναι βοηθητικά. Μόνο άγχος, δυσκολία και ενοχή θα γεννήσουν στα παιδιά. Είναι ευκαιρία για όλους να επαναπροσδιορίσουμε τις προτεραιότητές μας, τα σημαντικά, τις αξίες μας και σίγουρα η σχέση με τα παιδιά μας είναι μια προτεραιότητα.
