Title:
Μικροί και μεγάλοι γιόρτασαν την Αποκριά στο Χαλάνδρι
Description:
Με πλήθος κόσμου, χορό, τραγούδι και φαγοπότι γιορτάστηκε η Αποκριά στο Χαλάνδρι το Σάββατο 17 Φεβρουαρίου 2018. Παρά την κακοκαιρία των προηγούμενων ημερών που οδήγησε σε επαναλαμβανόμενες αναβολές τις αποκριάτικες εκδηλώσεις, φαίνεται ότι δεν κάμφθηκε το κέφι των καρναβαλιστών που ήταν αποφασισμένοι να γιορτάσουν την Αποκριά στην πόλη μας. Μικροί και μεγάλοι βρέθηκαν στην κεντρική πλατεία της πόλης από τις 11:00 το πρωί που οι αποκριάτικες μελωδίες της Φιλαρμονικής Ορχήστρας του Δήμου Χαλανδρίου έδωσαν το σήμα για την έναρξη της γιορτής. Τα παιδιά διασκέδασαν με τα παιχνίδια και το facepainting που φιλοξενούνταν σε μια μεγάλη φουσκωτή κατασκευή στην πλατεία. Στις 2:00 το μεσημέρι η πόλη πλημμύρισε με χρώματα και ζωηρούς αποκριάτικους ρυθμούς με την παρέλαση καρναβαλιστών από τις «Μορφές Έκφρασης» στην κεντρική πλατεία και τους γύρω δρόμους συνοδεία γκάιντας, κλαρίνου, κιθάρας και νταουλιού. Παιδιά και… μεγαλύτερα παιδιά είχαν επίσης την ευκαιρία να τυλίξουν και να ξετυλίξουν το παραδοσιακό γαϊτανάκι που στήθηκε στην πλατεία της πόλης. Το γλέντι κορυφώθηκε στις 7:00 το απόγευμα με ζωντανή μουσική από πενταμελή ορχήστρα παραδοσιακών οργάνων. Παράλληλα με το τραγούδι και τον χορό προσφέρονταν σε όλες και όλους σουβλάκια που έψηναν εκείνη την ώρα οι Πρόσκοποι Χαλανδρίου ενώ τα ποτήρια δεν έμειναν άδεια από κρασί μέχρι το τέλος της βραδιάς. Το αποκριάτικο ξεφάντωμα κράτησε με αμείωτο κέφι, χορό και τραγούδι μέχρι λίγο πριν τα μεσάνυχτα. &amp;nbsp;
