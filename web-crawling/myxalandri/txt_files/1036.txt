Title:
Πώς θα εξελιχθεί η “Barbara” στο Χαλάνδρι;
Description:
Το ξημέρωμα της Δευτέρας, 6 Φεβρουαρίου 2023, βρήκε το Χαλάνδρι &quot;ντυμένο στα λευκά&quot;, έπειτα από πυκνή χιονόπτωση που διήρκεσε, περίπου, από τις 5:00 π.μ. έως τις 9:00 π.μ. Η έκπληξη ήταν &quot;ευχάριστη&quot; για τους περισσότερους κατοίκους της πόλης, μιας και το χιόνι σε αυτή την ποσότητα, &quot;άπλωσε τη χάρη&quot; του, χωρίς να δημιουργήσει σοβαρά προβλήματα. Η ψυχρή εισβολή &quot;Barbara&quot; βρίσκεται σε πλήρη εξέλιξη και έχει, μέχρι στιγμής, προκαλέσει, δύο ισχυρές εξάρσεις χιονοπτώσεων στο προάστιο του Χαλανδρίου: 1) Η πρώτη έξαρση σημειώθηκε κατά τις πρωινές και μεσημεριανές ώρες της Κυριακής, 5 Φεβρουαρίου 2023, και συνοδεύτηκε από χιονοπτώσεις, κατά διαστήματα πυκνές. Η διάρκειά της ήταν 3-4 ώρες και, παρά τη μεγάλη ένταση των φαινομένων, το χιόνι δεν &quot;στρώθηκε&quot;, σχεδόν πουθενά, καθώς η θερμοκρασία ήταν, σχετικά υψηλή και η υγρασία πολύ αυξημένη (περίπου 2,5°C και 90% αντίστοιχα). 2) Η δεύτερη έξαρση ήρθε τα ξημερώματα της Δευτέρας, 6 Φεβρουαρίου 2023, περίπου μετά τις 4:00 π.μ. και ήταν πιο αξιόλογη από την πρώτη, με τις χιονοπτώσεις, κατά διαστήματα να είναι πολύ πυκνές και τη θερμοκρασία να κυμαίνεται σε χαμηλότερα επίπεδα (κοντά στους 0°C σύμφωνα με τον μετεωρολογικό σταθμό του Εθνικού Αστεροσκοπείου Αθηνών, στο Χαλάνδρι). Σε αυτή τη φάση, και ιδιαίτερα από τις 6:00 έως τις 9:00 που η θερμοκρασία έπεσε στο επίπεδο παγοποίησης, το χιόνι &quot;στρώθηκε&quot; ομοιόμορφα στην πόλη μας με το ύψος του να αυξάνεται, γρήγορα μετά το ξημέρωμα. Με τη λήξη των φαινομένων, περίπου στις 9:30, το ύψος χιονιού στις χλοερές επιφάνειες του Χαλανδρίου ήταν της τάξης των 10 - 15 εκ. και, στους περισσότερους δρόμους, κοντά στα 5 εκ. Μικρότερες εξάρσεις με χιονοπτώσεις περιορισμένης διάρκειας και έντασης, σημειώθηκαν μεταξύ των δύο περιόδων και μετά τη δεύτερη. Η &quot;Barbara&quot; θα συνεχίσει να επηρεάζει το προάστιό μας για αρκετές ημέρες ακόμα, με τη θερμοκρασία να σταθεροποιείται στα πολύ χαμηλά επίπεδα της Δευτέρας (-2°C έως 5°C), και τις χιονοπτώσεις να συνεχίζονται, με εξάρσεις και υφέσεις, έως και τις πρωινές ώρες της Πέμπτης (9/2), τουλάχιστον. Και τις επόμενες ημέρες, κατά τη διάρκεια των χιονοπτώσεων η θερμοκρασία θα είναι &quot;οριακή&quot; για χιονόστρωση, με αποτέλεσμα να υπάρχει δυσκολία στο να σημειωθούν σημαντικά ύψη χιονιού. Ωστόσο, κατά τη διάρκεια των εξάρσεων και, ιδιαίτερα, αν αυτές εκδηλώνονται από αργά το βράδυ έως το πρωί, είναι πολύ πιθανό να το στρώσει, εκ νέου, στα πάρκα και στους δρόμους της πόλης μας και να υπάρξουν κάποια προβλήματα. Τα διαστήματα κατά τη διάρκεια των οποίων οι χιονοπτώσεις θα ενταθούν δεν είναι εύκολο να εκτιμηθούν καθώς, σε αυτή τη φάση, τα φαινόμενα προκαλούνται, εν πολλοίς από συστάδες νεφώσεων που δημιουργούνται με &quot;τυχαίο τρόπο&quot; πάνω από το Αιγαίο και τα βουνά της Αττικής και, καθώς, διέρχονται από την περιοχή μας, δίνουν απότομες μεταβολές στον καιρό με ξαφνικά &quot;κλεισίματα&quot; και χιονόπτωση. Σύμφωνα με τα διαθέσιμα προγνωστικά στοιχεία, σταδιακή &quot;αποκλιμάκωση&quot;, αναμένεται από την Πέμπτη (9/2), με τα διαστήματα χιονοπτώσεων να περιορίζονται και τα ανοίγματα να μεγαλώνουν, χωρίς, όμως να αποκλείεται παράταση των φαινομένων και την Παρασκευή (10/2). Η ψυχρή περίοδος θα συνεχιστεί για πολλές ημέρες καθώς η θερμοκρασία δεν θα σημειώσει απότομη άνοδο αλλά θα ανέβει σταδιακά, ενώ, είναι πιθανό, κοντά στις 15/2 να υπάρξει και νέα ψυχρή εισβολή. Αναλυτικά στοιχεία σχετικά με την εξέλιξη της &quot;Barbara&quot; και το ενδεχόμενο παράτασης των χιονοπτώσεων, θα υπάρξουν σε επόμενη ανάρτηση, την Τετάρτη, 8 Φεβρουαρίου 2023. Γεώργιος ΠαπακωστόπουλοςΑναλυτής-προγνώστης καιρού / Συντονιστής προγνώσεων καιρού SiMeteo.gr  
