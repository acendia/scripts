Title:
Με απόλυτη επιτυχία ολοκληρώθηκε το 1ο Φεστιβάλ της Περιφέρειας Αττικής στο θέατρο “Κατίνα Παξινού”
Description:
Με τεράστια επιτυχία ολοκληρώθηκε την Κυριακή 2 Οκτωβρίου 2022 το 1ο Φεστιβάλ της Περιφέρειας Αττικής, που πραγματοποιήθηκε με την πρωτοβουλία και την παρότρυνση του περιφερειάρχη Αττικής, Γιώργου Πατούλη και την αγαστή συνεργασία και την πλήρη επιμέλεια του αντιπεριφερειάρχη Πολιτισμού και Αθλητισμού, Χάρη Ρώμα, στο θέατρο «Κατίνα Παξινού» στο Αττικό Άλσος. Ο περιφερειάρχης Αττικής Γ. Πατούλης με αφορμή την ολοκλήρωση του 1ου Φεστιβάλ της Περιφέρειας Αθηνών στο Αττικό Άλσος επισήμανε: «Θέλω να εκφράσω τη μεγάλη μου χαρά που οι πολίτες της Αττικής αγκάλιασαν με ενθουσιασμό ένα νέο θεσμό και ένα νέο κύτταρο τέχνης στην Αττική και αυτό μας δίνει κίνητρο να συνεχίσουμε με την ίδια θέρμη, καθώς η επένδυση στον πολιτισμό είναι για εμάς προτεραιότητα. Θέλουμε πολιτισμό προσβάσιμο σε όλους, γιατί ο πολιτισμός δεν είναι μία αφηρημένη έννοια αλλά ένα απαραίτητο στοιχείο ευζωίας, ένα δημοκρατικό αγαθό που πρέπει να είναι προσβάσιμο από το σύνολο της κοινωνίας.Φέτος, η καρδιά του αττικού καλοκαιριού χτύπησε στο Θέατρο «Κατίνα Παξινού» στο Αττικό Άλσος, ένα νέο χώρο πολιτισμού τον οποίο η Περιφέρεια Αττικής αναβάθμισε με συστηματική δουλειά με στόχο να απολαμβάνουν οι πολίτες πλούσιες καλλιτεχνικές εκδηλώσεις. Για αυτό το λόγο, η Περιφέρεια Αττικής, άνοιξε την αγκαλιά της στους Δήμους της και προσέφερε εξαίρετες πολιτιστικές εκδηλώσεις, υψηλής ποιότητας. Θέλω να συγχαρώ και να ευχαριστήσω όλους τους συμμετέχοντες αλλά και όσους συνετέλεσαν για αυτό το εξαίρετο αποτέλεσμα, όπως και τον αντιπεριφερειάρχη Πολιτισμού Χ. Ρώμα για τη συνεργασία. Ανανεώνουμε το ραντεβού μας για του χρόνου». Ο αντιπεριφερειάρχης Πολιτισμού και Αθλητισμού, Χάρης Ρώμας, δήλωσε: «Με καλύπτει απόλυτα η φράση - κλειδί που έχει θεσπίσει ο Γιώργος Πατούλης: Ο Πολιτισμός είναι Η ΡΑΧΟΚΟΚΑΛΙΑ ΜΙΑΣ ΥΓΙΟΥΣ ΚΟΙΝΩΝΙΑΣ. Το 1ο Φεστιβάλ της Περιφέρειας Αττικής είναι πλέον γεγονός κι αυτό μας κάνει υπερήφανους κι ευτυχισμένους». Το Φεστιβάλ Το φεστιβάλ ξεκίνησε την 1η Ιουλίου με την παιδική όπερα «Το Μαγικό Βιολί» από τα μουσικά σύνολα του Μουσικού Σχολείου Αλίμου και η αυλαία έπεσε με την εκρηκτική κωμωδία Μήδεια του Μποστ, από το Εθνικό Θέατρο, σε σκηνοθεσία του Γιάννη Καλαβριανού. Οι πολίτες, ανταποκρίθηκαν στο κάλεσμα και το δώρο που προσέφερε η Περιφέρεια Αττικής και όλο τον Ιούλιο απόλαυσαν δωρεάν θεατρικές παραστάσεις, ευρείας αποδοχής, για κάθε προτίμηση, από παιδική όπερα, τις Θεσμοφοριάζουσες του Αριστοφάνη, τη Μήδεια του Ευριπίδη αλλά και του Μποστ, από το Εθνικό Θέατρο, εξαιρετικές παραστάσεις για τη Μικρασιατική Καταστροφή, αλλά και σπουδαίων σκηνοθετών όπως του Ένκε Φεζολλάρι, του Τάσου Πυργιέρη και του Κωνσταντίνου Μάρκελλου καθώς και τη σπουδαία παράσταση «Μαρίκα Νίνου - Σαν Άστρο», από το θέατρο Τέχνης Καρόλου Κουν. Παραστάσεις διαχρονικές με κοινωνικό περιεχόμενο, όπως «Το επάγγελμα της Κυρίας Γουόρεν» του μοναδικού Τζορτζ Μπέρναρντ Σω και τα «Άγουρα Κεράσια», αλλά και εναλλακτικές εκδηλώσεις που συμμετείχαν διεθνούς φήμης χορογράφοι, όπως «The Opposite of blood» - «Retention». Οι βραδιές του Ιουλίου ήταν μοναδικές και το θέατρο κάθε μέρα κατάμεστο, με τις εντυπώσεις των επισκεπτών να ξεπερνούν κάθε προσδοκία. Στη συνέχεια, στο δεύτερο μέρος του φεστιβάλ, τον μήνα Σεπτέμβριο, έγινε μία “έκρηξη” από υπέροχες μουσικές βραδιές και εξαιρετικούς καλλιτέχνες που μάγεψαν το κοινό με τη φωνή τους και πρόσφεραν στους πολίτες ατέλειωτες στιγμές ευχαρίστησης και ψυχαγωγίας. Το άνοιγμα έγινε με την εκδήλωση «Μικρά Ασία - Τόπος Αλλού», ένα μεγάλο αφιέρωμα στα 100 έτη από τη Μικρασιατική Καταστροφή που πραγματοποιήθηκε σε συνεργασία με την Ιερά Σύνοδο Αθηνών, στην οποία παρευρέθηκε και ο Αρχιεπίσκοπος Αθηνών και πάσης Ελλάδος κ.κ. Ιερώνυμος, μαζί με τον περιφερειάρχη Αττικής, Γιώργο Πατούλη και τον αντιπεριφερειάρχη Πολιτισμού και Αθλητισμού, Χάρη Ρώμα. Στη συνέχεια, στο θέατρο του Γαλατσίου και για τριάντα μέρες, ακούστηκαν οι μαγευτικές φωνές του Μάριου Φραγκούλη και της Deborah Mayers, της Ελευθερίας Αρβανιτάκη και του Γιώργου Περρή, της Λένας Αλκαίου και της Σοφία Βόσσου αλλά και του Γεράσιμου Ανδρεάτου, της Ελένης Καρακάση, του Μάκη Ψαραδέλλη και της Σταυρούλας Εσαμπαλίδη. Το μοναδικό πρόγραμμα του Ματθαίου και του Κωνσταντίνου Τσαχουρίδη ξεσήκωσε το κοινό με την ποντιακή λύρα τους αλλά και οι λαϊκές ερμηνείες του Μπάμπη Βελισσάριου και της Στέλλας Καρύδα προκάλεσαν συγκίνηση και τέρψη στους ακροατές. Η Μαρίνα Σάττι με ένα ξεχωριστό πρόγραμμα με μουσική από την Ελλάδα αλλά και τα Βαλκάνια προσέφερε ατελείωτη ευχαρίστηση στους ακροατές αλλά και ο Γιάννης Βαρδής, με τον Γιώργο Λιανό και τη Μαρία Καρλάκη, ο Άκης Δείξιμος με τον Κώστα Δόξα, η Ζωή Τηγανούρια, ο Σταύρος Σαλαμπασόπουλος με την Άρτεμι Ματαφιά κατέπληξαν τους επισκέπτες του θεάτρου. Από το Φεστιβάλ δε μπορούσαν να λείπουν μεγάλα αφιερώματα στον αείμνηστο Μίκη Θεοδωράκη από τη Λαϊκή Ορχήστρα Μίκης Θεοδωράκης, στον Γρηγόρη Μπιθικώτση, που φέτος είναι τα 100 έτη από τη γέννησή του και στον μοναδικό Μίμη Πλέσσα. Ακούστηκαν τραγούδια από τον ελληνικό κινηματογράφο από την Τίνα Τράκου, τη Μαριαλένα Ροζάκη και τον Άρη Πλασκοβίτη και τη βραδιά της Πανσελήνου του Σεπτεμβρίου ακούσαμε το σαξόφωνο του Γιώργου Κατσαρού με την ερμηνεία της TEREZA και του συγκροτήματος Latina Loca. Αφιέρωμα για τη Μικρά Ασία πραγματοποιήθηκε και από τον Παντελή Θαλασσινό, τον Γεράσιμο Ανδρεάτο, τη Βιολέτα Ίκαρη και την Ιουλία Καραπατάκη και φυσικά ιδιαίτερες ήταν οι βραδιές με τη σοπράνο Τζίνα Φωτεινοπούλου και Παναγιώτη Πετράκη αλλά και τη σολίστ Μάρα Θρασυβουλίδου, υπό τη διεύθυνση του μαέστρου Γιώργου Νιάρχου, που μας ταξίδεψαν στην ελληνική οπερέτα με αξέχαστα τραγούδια. Το φεστιβάλ έκλεισε με ροκ μουσική από τον μοναδικό Νίκο Πορτοκάλογλου με τη συνοδεία της Ρένας Μόρφη, που ξετρέλαναν το κοινό αλλά και σχήματα κυρίως για το νεανικό κοινό, όπως το συγκρότημα Andronikos and the Band, τους Peppers Beatles Tribute Band και του Karmica με τον Γιώργο Παντερή.  
