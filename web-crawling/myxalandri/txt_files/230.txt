Title:
Δεν θα προσέλθουν στη σημερινή Συνεδρίαση του Δ.Σ. οι 9 δημοτικοί σύμβουλοι
Description:
Δήλωση των 9 ανεξάρτητων Δημοτικών Συμβούλων Χαλανδρίου: Μετά την καταψήφιση του τεχνικού προγράμματος που εισηγήθηκε η Δημοτική Αρχή Χαλανδρίου, η Πρόεδρος του Δημοτικού Συμβουλίου και ο Δήμαρχος έσπευσαν να συγκαλέσουν νέα συνεδρίαση για σήμερα, Τετάρτη, 22 Νοεμβρίου 2017. Γνώριζαν, όμως, όταν έστειλαν τη σχετική πρόσκληση (17/11/17), ότι είχε προγραμματιστεί 24ωρη Απεργία της ΠΟΕ-ΟΤΑ για τις 22/11/2017 (ανακοίνωση της ΠΟΕ-ΟΤΑ 15/11/2017). Οι υπογράφοντες ανεξάρτητοι Δημοτικοί Σύμβουλοι απευθυνθήκαμε, την επόμενη ημέρα της αποστολής της πρόσκλησης, στην Πρόεδρο του Δημοτικού Συμβουλίου και ζητήσαμε να μην γίνει συνεδρίαση την ημέρα της Απεργίας των εργαζομένων στους Δήμους. Προτείναμε μάλιστα, για να αφαιρέσουμε και τα όποια προσχήματα, η συνεδρίαση να γίνει την επόμενη ημέρα (Πέμπτη, 23/11/2017). Δυστυχώς, η Πρόεδρος και ο Δήμαρχος επιμένουν στην επιλογή τους να πραγματοποιήσουν τη συνεδρίαση σήμερα. Εκφράζουμε την έντονη διαμαρτυρία μας για αυτήν την απεργοσπαστική στάση του Δημάρχου και της Προέδρου του Δημοτικού Συμβουλίου. Είναι πρωτοφανές για το Δήμο Χαλανδρίου να συγκαλείται Δημοτικό Συμβούλιο σε ημέρα Απεργίας. Είναι, επίσης, δεδομένο ότι τα αιτήματα που διεκδικούν οι εργαζόμενοι αφορούν στην υπεράσπιση του Δημοσίου και κοινωνικού χαρακτήρα της Αυτοδιοίκησης, στην κατάργηση των νόμων που οδηγούν στην ιδιωτικοποίηση υπηρεσιών της, στην άμεση έκδοση της προκήρυξης του διαγωνισμού για την πρόσληψη μόνιμου προσωπικού στις ανταποδοτικές υπηρεσίες των ΟΤΑ κτλ. Για τη διεκδίκηση των παραπάνω αιτημάτων θα έπρεπε να αποφασιστεί το κλείσιμο των υπηρεσιών του Δήμου μας και όλων των Δήμων της χώρας, ώστε να συγκροτηθεί ένα πλατύ μέτωπο αντίστασης και αγώνα για την υπεράσπιση των κοινωνικών αγαθών και των εργασιακών δικαιωμάτων. Είναι υποκριτικό και προσχηματικό να ισχυρίζεται ο Δήμαρχος ότι η «μη ψήφιση του τεχνικού προγράμματος δεν επιτρέπει να πραγματοποιηθούν οι 127 νέες προσλήψεις μόνιμου προσωπικού και στην καθαριότητα» και ταυτόχρονα να συγκαλεί Δημοτικό Συμβούλιο την ημέρα που απεργούν οι εργαζόμενοι διεκδικώντας την άμεση ικανοποίηση αυτού ακριβώς του αιτήματος. Οι υπογράφοντες Δημοτικοί Σύμβουλοι, σεβόμενοι το δικαίωμα της Απεργίας των εργαζομένων δηλώνουμε ότι δεν θα προσέλθουμε στη σημερινή συνεδρίαση. Οι υπογράφοντες δημοτικοί σύμβουλοι Χαλανδρίου: Αλεξίου Θοδωρής Ευσταθίου Τάσος Καλομοίρης Γρηγόρης Κασίμης Χρήστος Κιούσης Θανάσης Λιερός Γιώργος Μάζη ΧρυσούλαΤζούρας ΠαναγιώτηςΦασίτσα Πόπη  
