Title:
Διάκριση για τα πολύχρωμα σχολεία του Χαλανδρίου στα Best City Awards
Description:
Τα πολύχρωμα σχολεία του Χαλανδρίου, τα οποία έχουν ξαναγεννηθεί μετά από μια σειρά κτιριακών παρεμβάσεων, κατασκευής ραμπών και χώρων υγιεινής και έργων ενεργειακής αναβάθμισης, εξασφάλισαν το «αργυρό» βραβείο στην κατηγορία «Έργα ανάπλασης» της διοργάνωσης Best City Awards. Τα Best City Awards, τα οποία διοργανώνονται για 5η συνεχή χρονιά υπό την αιγίδα της ΚΕΔΕ και της Περιφέρειας Αττικής, επιβραβεύουν την καινοτομία και την ποιότητα ζωής στις ελληνικές πόλεις. Η εκδήλωση απονομής των βραβείων πραγματοποιήθηκε την Πέμπτη 10 Μαρτίου 2022, στη Θεατρική Σκηνή του Ιδρύματος Μιχάλη Κακογιάννη, με τη συμμετοχή των νικητών, των μελών της Κριτικής Επιτροπής, εκπροσώπων Δημοσίου και επιχειρήσεων, καθώς και δημοσιογράφων. Η αξιολόγηση των υποψηφιοτήτων σε κάθε κατηγορία πραγματοποιήθηκε μέσω του online συστήματος αξιολόγησης από τα 28 μέλη της Κριτικής Επιτροπής και τα βραβεία προέκυψαν από τον μέσο όρο βαθμολογίας που συγκέντρωσε η κάθε υποψηφιότητα. Λειτουργικά και προσβάσιμα σχολεία στην πράξη Η εμπνευσμένη βέβαια δουλειά της αντιδημάρχου Τεχνικών Υπηρεσιών Έλενας Χριστούλη, της Τεχνικής Υπηρεσίας και του ζωγράφου Χρήστου Ρουμελιώτη, είναι μέρος μόνο του τεράστιου έργου που γίνεται τα τελευταία χρόνια στα σχολικά συγκροτήματα της πόλης, με στόχο ένα λειτουργικό, προσβάσιμο για όλους και φιλικό προς το περιβάλλον δημόσιο σχολείο. Κτιριακές παρεμβάσεις: Τα έργα συντήρησης στα σχολεία του Χαλανδρίου συνεχίζονται. Μετά την ολοκλήρωση της εργολαβίας των 1.200.000 ευρώ, νέο έργο ύψους 600.000 συμπεριλαμβάνεται στον προϋπολογισμό του 2022. Τα έργα, που ξεκίνησαν τον Μάιο του 2019 και χρηματοδοτούνται από ίδιους πόρους του Δήμου Χαλανδρίου, περιλαμβάνουν μεταξύ άλλων βάψιμο εξωτερικών όψεων, τοποθετήσεις μονώσεων, ανακαινίσεις προκατασκευασμένων αιθουσών, τοποθετήσεις νέων και ανακαινίσεις χώρων υγιεινής. Ενεργειακή αναβάθμιση σχολείων: Σε εξέλιξη είναι και το έργο ενεργειακής αναβάθμισης και εξοικονόμησης ενέργειας δέκα σχολείων της πόλης, σε τέσσερα σχολικά συγκροτήματα. Το έργο ύψους 1.250.000 ευρώ, που χρηματοδοτείται κατά 750.000 ευρώ από το Περιφερειακό Επιχειρησιακό Πρόγραμμα Αττικής, περιλαμβάνει παρεμβάσεις στεγάνωσης και θερμομόνωσης, αντικατάστασης των κουφωμάτων (παραθύρων και εξώθυρες) και των φωτιστικών σωμάτων με νέα, τεχνολογίας LED. Κατασκευή ραμπών και χώρων υγιεινής ΑμεΑ: Σε πλήρη εξέλιξη βρίσκεται και το έργο κατασκευής 28 ραμπών και 29 χώρων υγιεινής AμεA στις σχολικές μονάδες του Δήμου. Το έργο προϋπολογισμού 285.000 ευρώ χρηματοδοτείται κατά κύριο λόγο από ίδιους πόρους του Δήμου Χαλανδρίου και από το πρόγραμμα «Φιλόδημος ΙΙ». Εγκατάσταση ανελκυστήρων: Τη λογική της εξασφάλισης καθολικής προσβασιμότητας υπηρετεί και η επιλογή του Δήμου Χαλανδρίου για την τοποθέτηση ανελκυστήρων σε 8 σχολεία της πόλης. Το έργο προϋπολογισμού 260.400 ευρώ χρηματοδοτείται κατά κύριο λόγο από το πρόγραμμα «Φιλόδημος ΙΙ» και δευτερευόντως από ίδιους πόρους του Δήμου. Ανακατασκευή αύλειων χώρων: Πρόκειται για έργο ύψους 2.000.000 ευρώ, η μελέτη του οποίου έχει κατατεθεί προς ένταξη στο πρόγραμμα «Αντώνης Τρίτσης». Ακόμα περισσότερα σχολεία για όλους Με επίμονες και επίπονες προσπάθειες, η σημερινή διοίκηση του Δήμου, άνοιξε τον δρόμο για τη δημιουργία τριών νέων σχολείων, που θα δώσουν διέξοδο στο πρόβλημα της σχολικής στέγης που αντιμετωπίζει το Χαλάνδρι. 6ου Λύκειο: Με την παραχώρηση του σχετικού οικοπέδου του Δήμου στην ΚΤΥΠ (Κτιριακές Υποδομές Α.Ε.), με ομόφωνη απόφαση του Δημοτικού Συμβουλίου Χαλανδρίου, από τις 9 Φεβρουαρίου 2022, έγινε ένα ακόμα βήμα προς την ανέγερση του 6ου Λυκείου Χαλανδρίου. Η παραχώρηση του ιδιόκτητου ακινήτου του Δήμου, επί των οδών Μελίνας Μερκούρη και Αντώνη Τρίτση (Ο.Τ. 1192), θα γίνει για όσο διάστημα απαιτηθεί για την κατασκευή και οριστική παραλαβή του σχολείου. 17ο Δημοτικό: Με χρηματοδότηση ύψους 385.598 ευρώ από το ΕΣΠΑ, θα γίνουν οι μελέτες για την ανέγερση του 17ου Δημοτικού Σχολείου Χαλανδρίου, μετά την απόφαση της Περιφέρειας Αττικής να τις εντάξει στο Επιχειρησιακό Πρόγραμμα «Αττική 2014-2020». Η ένταξη των μελετών συνιστά το πρώτο, πολύ σημαντικό βήμα για την ανέγερση του 17ου Δημοτικού. Ειδικό Σχολείο: Με ομόφωνη γνωμοδοτική απόφαση του Δημοτικού Συμβουλίου της πόλης, ενεργοποιείται χωροθέτηση στο οικόπεδο του Δήμου στο ΟΤ 1116 στην περιοχή Πατήματος για τη δημιουργία και Ειδικού Σχολείου. Οι προδιαγραφές της κατασκευής του σχολείου θα οριστούν από την ΚΤΥΠ (Κτιριακές Υποδομές Α.Ε.) και το Υπουργείο Παιδείας, σύμφωνα με το πλαίσιο λειτουργίας της Ειδικής Αγωγής. Έλενα Χριστούλη: «Η φροντίδα μας για τα σχολεία της πόλης είναι διαρκής» «Η φροντίδα μας για τα σχολεία της πόλης είναι διαρκής. Από το 2019 και εν μέσω πανδημίας, είναι σε εξέλιξη στα σχολεία μας έργα ύψους 3.495.000 ευρώ. Αν καταφέρουμε να εξασφαλίσουμε και τη χρηματοδότηση των 2 εκατ. ευρώ για την ανακατασκευή των αύλειων χώρων, θα φτάσουμε αισίως σε επένδυση ύψους 5,5 εκατ. ευρώ (!). Το βραβείο που κερδίσαμε στα Best City Awards είναι μια ελάχιστη αναγνώριση του έργου που έχει γίνει τα τελευταία χρόνια. Η μεγαλύτερη επιβράβευση της προσπάθειάς μας, είναι όταν οι μαθητές και οι δάσκαλοί τους φιλοξενούνται σε όμορφα, λειτουργικά και προσβάσιμα σχολεία που θα τους εμπνέουν», σημείωσε η αντιδήμαρχος Τεχνικών Υπηρεσιών Έλενα Χριστούλη. Το βραβείο στην κατηγορία «Έργα ανάπλασης» της διοργάνωσης Best City Awards παρέλαβαν η αντιδήμαρχος Παιδείας &amp;amp; Προσχολικής Αγωγής Ιωάννα Αθανασάτου και η ειδική συνεργάτιδα του δημάρχου Βάλια Χριστούλη    
