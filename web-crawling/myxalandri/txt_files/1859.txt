Title:
Πτώση σοβάδων σε αίθουσα διδασκαλίας στο 1ο Δημοτικό Χαλανδρίου
Description:
Την ακόλουθη ανακοίνωση εξέδωσε η Ένωση Συλλόγων Γονέων Μαθητών Χαλανδρίου στη σελίδα της στο Facebook, αναφορικά με την πτώση σοβάδων σε αίθουσα διδασκαλίας στο 1ο Δημοτικό Σχολείο Χαλανδρίου: Σήμερα (Παρασκευή 2/11) το 1ο Δημοτικό Σχολείο Χαλανδρίου ήταν κλειστό. Αιτία; Η αποκόλληση και πτώση σοβάδων σε αίθουσα διδασκαλίας. Ευτυχώς, τα παιδιά είχαν μόλις σχολάσει και η αίθουσα ήταν κενή. Πριν τρία χρόνια ένα ανάλογο περιστατικό είχε συμβεί στο 1ο Γυμνάσιο. Φυσικά, η ανταπόκριση των αρμόδιων υπηρεσιών του Δήμου ήταν άμεση, δυστυχώς όμως πάλι γίνεται κατόπιν εορτής. Δεν τολμούμε να φανταστούμε τι θα συνέβαινε αν το περιστατικό γινόταν σε ώρα μαθήματος. Η Ένωση, χρόνια τώρα, ζητεί από τον Δήμο να γίνονται τακτικοί έλεγχοι σε όλα τα σχολεία από τους μηχανικούς της Τεχνικής Υπηρεσίας ώστε να προλαμβάνονται τέτοιες καταστάσεις και να γίνονται εγκαίρως οι απαραίτητες επισκευές. Επίσης, να θεσπιστεί για κάθε σχολείο ένα «Τεχνικό Μητρώο» όπου να καταγράφονται τα προβλήματα που διαπιστώνονται και οι επεμβάσεις - επισκευές που γίνονται. Να υπάρχει, δηλαδή, το ιστορικό κάθε σχολικής μονάδας. Αν είχαν γίνει αυτά, είναι βέβαιο πως αυτό το συμβάν που έθεσε σε κίνδυνο τη σωματική ακεραιότητα παιδιών και δασκάλων θα είχε προληφθεί. Η Ένωση θα απευθύνει εν νέου το πάγιο αίτημά της προς τον Δήμο να γίνουν άμεσα έλεγχοι σε όλα τα σχολεία της πόλης μας, να συνταχθούν τεχνικές εκθέσεις και να δρομολογηθούν οι απαραίτητες τεχνικές επεμβάσεις και επισκευές, ώστε να μην ξαναβρεθούμε στη δυσάρεστη θέση να αντιμετωπίζουμε τα προβλήματα αφού εκδηλωθούν. Με ό,τι συνέπειες μπορεί να έχουν. Και με αφορμή τον πρόσφατο μεγάλο σεισμό στο Ιόνιο θα επαναλάβουμε το χρόνιο αίτημά μας, που ταυτίζεται και με τις εκκλήσεις των σεισμολόγων, να ελεγχθεί και η αντισεισμική θωράκιση των σχολείων μας καθώς στη χώρα μας ο κίνδυνος ενός ισχυρού σεισμού είναι μόνιμος. &amp;nbsp;
