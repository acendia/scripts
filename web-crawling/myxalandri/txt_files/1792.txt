Title:
Σε ήπιους ρυθμούς ο καιρός τη νέα εβδομάδα στο Χαλάνδρι
Description:
Ο περιβόητος μεσογειακός κυκλώνας, ο οποίος κυριάρχησε ως θέμα στα μέσα μαζικής ενημέρωσης, δημιουργήθηκε τελικά την περασμένη Παρασκευή, στο νότιο Ιόνιο, και &quot;χτύπησε&quot; την Πελοπόννησο σε πολλές περιοχές της οποίας επικράτησαν συνθήκες αντίστοιχες με αυτές που παρατηρούνται στις τροπικές καταιγίδες. Καθώς κινήθηκε πάνω από τις ηπειρωτικές εκτάσεις της Πελοποννήσου, με αποτέλεσμα την ανακοπή της τροφοδοσίας του με θερμότητα και υγρασία, ο κυκλώνας εξασθένησε σημαντικά και έφτασε στην Αττική, επηρεάζοντάς την χωρίς ιδιαίτερα ενισχυμένους ανέμους, αλλά με άφθονες βροχές. Ενδεικτικά, τα ύψη βροχής στην περιοχή του Χαλανδρίου κατά τη διάρκεια του Σαββατοκύριακου, ξεπέρασαν τα 100mm που αντιστοιχούν σε ποσότητα ίση με 100 κυβικά ανά στρέμμα! Έπειτα από το πολύ βροχερό Σαββατοκύριακο, η νέα εβδομάδα ξεκίνησε με γενικά ήπιες συνθήκες και επαναφορά της θερμοκρασίας κοντά στα κλιματικά επίπεδα. Το γενικά ήπιο σκηνικό, αναμένεται να διατηρηθεί καθ&#039; όλη τη διάρκεια της νέας εβδομάδας με τον ήλιο, ωστόσο, να κρύβεται για αρκετά μεγάλα χρονικά διαστήματα και την πιθανότητα βροχής περιορισμένης διάρκειας, να είναι υπαρκτή. Μεταβολή του καιρού αναμένεται από την Παρασκευή και, κυρίως, το Σαββατοκύριακο, με κύριο χαρακτηριστικό την επικράτηση ενισχυμένων ανέμων και τη μικρή πτώση της θερμοκρασίας. Όπως όλα δείχνουν, το Φθινόπωρο ήρθε αποφασισμένο να κάνει αισθητή την παρουσία του, και να ανατρέψει την αίσθηση που είχε δημιουργηθεί τα τελευταία χρόνια, πως αποτελεί απλά, μία συνέχεια του Καλοκαιριού! Καλή εβδομάδα!&amp;nbsp; Γεώργιος ΠαπακωστόπουλοςΑναλυτής-προγνώστης καιρού / Συντονιστής προγνώσεων καιρού&amp;nbsp;SiMeteo.gr &amp;nbsp;
