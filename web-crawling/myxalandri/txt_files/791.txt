Title:
Βαριά η ατμόσφαιρα στην Περιφέρεια Αττικής. Του Χάρη Κουγιουμτζόπουλου
Description:
Με την εκπνοή του 2022 τελευταία μέρα η διοίκηση της Περιφέρειας Αττικής όπως φαίνεται επιχείρησε για μια φορά ακόμη να αιφνιδιάσει και να περάσει αποφάσεις «στο γόνατο». Και για μια φορά ακόμη όπως φαίνεται απέτυχε δημιουργώντας ερωτηματικά και πάλι «γιατί επιλέγει έναν αποτυχημένο τελικά μοναχικό δρόμο;» Η διοίκηση Πατούλη επιχείρησε να πραγματοποιήσει Περιφερειακό Συμβούλιο δια περιφοράς, δεν κατόρθωσε όμως εξασφαλίσει απαρτία καθώς απείχαν όχι μόνο οι παρατάξεις της αντιπολίτευσης αλλά και η ίδια η δική του παράταξη. Το κόστος μεγάλο για τους πολίτες. Ο ίδιος ο κ. Πατούλης με ανακοίνωσή του καταγγέλλει την αντιπολίτευση ότι «κατάφερε να μην γνωμοδοτήσει το Σώμα επί δύο σημαντικότατων ζητημάτων που επηρεάζουν την καθημερινότητα και τις ζωές χιλιάδων συμπολιτών μας, ήτοι επί των Στρατηγικών Μελετών Περιβαλλοντικών Επιπτώσεων το μεν για τη δημιουργία κυβερνητικού πάρκου με την επωνυμία «Ανδρέας Λεντάκης» στο ακίνητο της «ΠΥΡΚΑΛ» της Δ.Ε. Υμηττού του Δήμου Δάφνης-Υμηττού, το δε για τη δημιουργία Κέντρου Δεδομένων εκ μέρους του τεχνολογικού κολοσσού «Microsoft» στα Σπάτα, με κίνδυνο να αποφασίσουν οι καθ’ ύλην αρμόδιες αδειοδοτούσες Αρχές χωρίς την έκφραση Γνώμης εκ μέρους του Περιφερειακού Συμβουλίου Αττικής (!!)». Το μεγάλο όμως ερώτημα είναι γιατί ο κ. Πατούλης επέλεξε την μη αποδεκτή από τις άλλες παρατάξεις, διαδικασία της «δια περιφοράς συνεδρίασης» όπου αποκλείεται ο διάλογος, η αντιπαράθεση απόψεων και η βελτίωση των προτάσεων; Γιατί ενώ είχε τόσο σημαντικά θέματα για τους πολίτες, δεν ακολούθησε την κοινώς αποδεκτή διαδικασία έτσι ώστε να λάβει τις αποφάσεις; Η πολιτική αυτή έχει όντως κόστος για τους πολίτες οι οποίοι δικαιούνται και να ξέρουν που πάνε τα λεφτά τους αλλά και να έχουν δυνατότητα να παρακολουθήσουν τους διαλόγους και τις απόψεις των παρατάξεων. Και η Τοπική Αυτοδιοίκηση δεν προσφέρεται για απομονωμένες διοικήσεις αλλά για ευρύτερες συνεργασίες για να είναι αποτελεσματική.
