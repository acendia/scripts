Title:
Απογραφή 2021: Ξεκίνησε η απογραφή κτιρίων - Τι πρέπει να γνωρίζουν οι πολίτες
Description:
Ο Δήμος Χαλανδρίου υποστηρίζοντας το έργο της απογραφής 2021 που διεξάγει η Ελληνική Στατιστική Αρχή (ΕΛΣΤΑΤ) από τον Οκτώβριο έως τον Δεκέμβριο του 2021, προβάλλει χρήσιμες ενημερώσεις για τη διαδικασία που χαρακτηρίζεται ως «η μεγαλύτερη επιχείρηση που διεξάγει το κράτος σε περίοδο ειρήνης». Στο πλαίσιο αυτό, ενημερώνει τους πολίτες ότι έχει, ήδη, ξεκινήσει η απογραφή κτιρίων. Οι ερευνητές της ΕΛΣΤΑΤ επισκέπτονται όλα τα κτίρια κάθε οικισμού και καταγράφουν, για κάθε ένα ξεχωριστά, τα χαρακτηριστικά του συμπληρώνοντας το σχετικό ερωτηματολόγιο το οποίο περιλαμβάνεται σε ειδική ηλεκτρονική εφαρμογή. Η διαδικασία - Οι ερευνητές φέρουν κονκάρδα της ΕΛΣΤΑΤ Οι ερευνητές της ΕΛΣΤΑΤ (τομεάρχες) επικοινωνούν με ιδιοκτήτη ή ένοικο της κατοικίας ή του κτιρίου, ή τον διαχειριστή της πολυκατοικίας, για την παροχή πληροφοριών αναφορικά με τα χαρακτηριστικά κάθε κτιρίου. Οι ερευνητές (τομεάρχες) φέρουν ειδική κονκάρδα με το σήμα της ΕΛΣΤΑΤ, στην οποία αναγράφονται τα στοιχεία τους, καθώς και έντυπο ορισμού με τη φωτογραφία τους και σφραγίδα της ΕΛΣΤΑΤ, και τηρούν όλα τα απαραίτητα μέτρα προστασίας της δημόσιας υγείας από τον κίνδυνο περαιτέρω διασποράς της νόσου του κορωνοϊού COVID-19. Εφόσον χρησιμοποιούνται ειδοποιητήρια από τους τομεάρχες αυτά θα φέρουν πάντα σήμανση της ΕΛΣΤΑΤ. Η Απογραφή Κτιρίων διενεργείται κάθε δέκα χρόνια και αποτελεί στάδιο των προπαρασκευαστικών εργασιών της Απογραφής Πληθυσμού - Κατοικιών για τον εντοπισμό των προς απογραφή κατοικιών - νοικοκυριών της Απογραφής Πληθυσμού και Κατοικιών. Στα στοιχεία της Απογραφής Κτιρίων στηρίζονται οι αποφάσεις της Πολιτείας για τον αντισεισμικό σχεδιασμό, τις πολιτικές υποδομών, μεταφορών, ενέργειας και εν γένει τοπικής και περιφερειακής ανάπτυξης. Τα στοιχεία που συλλέγονται μέσω της Απογραφής είναι εμπιστευτικά και χρησιμοποιούνται μόνο για την παραγωγή συγκεντρωτικών στατιστικών στοιχείων.
