Title:
Συνεχίζονται τα έργα στα σχολεία του Δήμου Χαλανδρίου
Description:
Η υλοποίηση σημαντικών παρεμβάσεων στα σχολεία του Δήμου Χαλανδρίου συνεχίζεται με την επέκταση της εργολαβίας του έργου των 1.200.000 ευρώ, που είναι σε εξέλιξη από το 2019. Τις προηγούμενες ημέρες ολοκληρώθηκε ο ελαιοχρωματισμός των εξωτερικών όψεων μαζί και οι δημιουργίες graffiti στο 16ο Δημοτικό. Θα ακολουθήσει ελαιοχρωματισμός των εσωτερικών χώρων του σχολικού συγκροτήματος. Οι εργασίες στο συγκεκριμένο σχολείο ξεκίνησαν το Καλοκαίρι, με την αντικατάσταση των δαπέδων και στους δύο ορόφους, γεγονός που έδωσε λύση σε ένα χρόνιο κατασκευαστικό πρόβλημα του κτιρίου. Παράλληλα, αυτό το διάστημα, βρίσκονται σε εξέλιξη, η τοποθέτηση 8 ασανσέρ, 29 ραμπών και 28 χώρων υγιεινής ΑμεΑ, ενώ ολοκληρώθηκε ο διαγωνισμός και αναμένεται η υπογραφή της σύμβασης για την αντικατάσταση κουφωμάτων, μονώσεων και λαμπτήρων Led σε 10 σχολεία, στο πλαίσιο της ενεργειακής τους αναβάθμισης. «Οι παρεμβάσεις στις σχολικές μονάδες της πόλης δεν σταμάτησαν με την έναρξη της σχολικής χρονιάς. Αυτό το διάστημα είναι σε εξέλιξη σειρά έργων που, κατά το ένα μέρος αφορούν τα κτιριακά των συγκροτημάτων και κατά το άλλο τη δημιουργία υποδομών για άτομα με αναπηρίες και την ενεργειακή αναβάθμιση 10 σχολείων», σημείωσε η αντιδήμαρχος Τεχνικών Υπηρεσιών Έλενα Χριστούλη.
