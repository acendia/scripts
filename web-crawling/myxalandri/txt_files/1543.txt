Title:
Αντίθετη η ΠΕΔΑ στην απόφαση του ΕΔΣΝΑ για αύξηση τιμής των απορριμμάτων/τόνο
Description:
Με ομόφωνη απόφαση του Δ.Σ. της Περιφερειακής Ένωσης Δήμων Αττικής, ζητείται η άμεση ανάκληση των πρόσφατων αποφάσεων της Εκτελεστικής Επιτροπής και του Διοικητικού Συμβουλίου του Ενιαίου Διαβαθμιδικού Συνδέσμου Νομού Αττικής (Ε.Δ.Σ.Ν.Α.) για τη νέα, προσωρινή, αυξημένη τιμή των απορριμμάτων ανά τόνο με ισχύ από την 1η Ιανουαρίου 2018. Οι αποφάσεις των δύο οργάνων του Ε.Δ.Σ.Ν.Α. ελήφθησαν κατά πλειοψηφία, προβλέπουν αύξηση μεγέθους 11,36% επί της προσωρινής τιμής της εισφοράς των Δήμων Αττικής προς τον Ε.Δ.Σ.Ν.Α. με συνέπεια, η νέα τιμή από τα 45 € που ήταν να διαμορφωθεί στα 49 € ανά τόνο απορριμμάτων. Το Δ.Σ. της Π.Ε.Δ.Α. εκτιμά ότι «στις δύσκολες συγκυρίες που βιώνουν οι τοπικές κοινωνίες, μια επιβάρυνση και μάλιστα αυτού του μεγέθους θα αποδυναμώσει ακόμη περισσότερο τις οικονομικές δυνατότητες των πολιτών αφού θα υποχρεώσει τους Δήμους να αυξήσουν τα τέλη καθαριότητας». Το Δ.Σ. της Περιφερειακής Ένωσης Δήμων Αττικής αντιπροτείνει όπως τα χρήματα που αντιστοιχούν στη νέα αυξημένη τιμή των απορριμμάτων ανά τόνο, αντληθούν από το υπάρχον ταμειακό υπόλοιπο των 44 εκατ. € του Ε.Δ.Σ.Ν.Α. το οποίο παραμένει για μεγάλο χρονικό διάστημα αναξιοποίητο. Τέλος, το Δ.Σ. της Π.Ε.Δ.Α, εκφράζει την ανησυχία του, ενόψει του κορεσμού του ΧΥΤΑ Φυλής (α&#039; και β&#039; κύτταρο) το 2019 και της μη υλοποίησης του εγκεκριμένου περιφερειακού σχεδιασμού. &amp;nbsp;
