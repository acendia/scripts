Title:
“Γιορτή Υιοθεσίας” για αδεσποτάκια το Σάββατο στην κεντρική πλατεία Χαλανδρίου
Description:
Σκέφτεστε εδώ και καιρό να υιοθετήσετε ένα σκυλάκι κι όλο το αναβάλλετε; Τώρα είναι η ευκαιρία σας! Μια παρέα από δέκα υπέροχες μουσουδίτσες περιμένουν ανυπόμονα να σας γνωρίσουν και να σας κάνουν χαρές. Το ραντεβού είναι το Σάββατο 28 Μαΐου 2022, στις 6:00 το απόγευμα, στη «Γιορτή Υιοθεσίας», που οργανώνει ο Σύλλογος «Φίλοι των Ζώων Χαλανδρίου», με τη στήριξη του Δήμου Χαλανδρίου, στην Κεντρική Πλατεία Χαλανδρίου (μπροστά από την Εθνική Τράπεζα). «Ο Σταμάτης, η Αμάντα, η Ναόμι, η Μπλάκι, ο Τζούλιαν, ο Κοντός, ο Prince, ο Lucky, η Ραφαέλα και ο Γκρίφης θα σας περιμένουν να τα γνωρίσετε από κοντά και να σας κλέψουν την καρδιά! Είναι μόνο κάποια από τα αδεσποτάκια μας, που έχουμε βοηθήσει στην κοινωνικοποίησή τους και μπορούν να γίνουν αγαπημένα μέλη της οικογένειάς σας!», σημειώνεται στη σχετική ανακοίνωση. Ο Σταμάτης είναι 3 χρονών, 30 κιλά. Λατρεύει τις βόλτες, κύριος στο αυτοκίνητο, λατρεύει τα παιχνίδια και τα χάδια, είναι υπάκουος, εξαιρετική παρέα για θηλυκά σκυλιά! Η Αμάντα είναι 2,5 ετών περίπου, μικρόσωμη (9-10 κιλά), στειρωμένη, εμβολιασμένη με πρόσφατες εξετάσεις αίματος. Τα πάει καλά με τα περισσότερα σκυλιά και γνωρίζει τη βόλτα με το λουρί. Είναι πολύ παιχνιδιάρα και φιλική! Η Ναόμι είναι 2 χρόνων περίπου, στειρωμένη, εμβολιασμένη και υγιής. Είναι μεσαίου μεγέθους (16 κιλά). Τα πάει εξαιρετικά με όλα τα σκυλιά αρσενικά και θηλυκά και είναι πολύ παιχνιδιάρα, φιλική και συντροφικά! Λατρεύει τις βόλτες με το λουρί και είναι πολύ υπάκουη! Ο Τζούλιαν είναι 6 ετών, μεσαίου μεγέθους (19 κιλά), εκπαιδευμένος σε βασικές εντολές. Θα δεχτεί και περαιτέρω εκπαίδευση μαζί με τον ανάδοχό του. Είναι στειρωμένος, εμβολιασμένος και με πρόσφατες εξετάσεις αίματος. Τα πάει πολύ καλά με όλα τα θηλυκά, αλλά όχι με όλα τα αρσενικά! Η Μπλάκι είναι 11 μηνών, μικρομεσαίου μεγέθους, φιλική με ανθρώπους και με άλλα σκυλιά. Γνωρίζει από λουρί και είναι πολύ παιχνιδιάρα! Ο Lucky είναι ημίαιμος ποϊντεράκος, 10 χρονών, που έζησε όλη του ζωή σε ένα μπαλκόνι. Είναι φιλικός με όλα τα σκυλιά και με ανθρώπους! Γνωρίζει από βόλτα με λουρί! O Prince είναι 3 ετών περίπου, ημίαιμο λυκόσκυλο, πολύ καλός με άλλα σκυλιά και πολύ φιλικός! Ο Κοντός είναι 1 έτους περίπου, στειρωμένος, εμβολιασμένος και τσιπαρισμένος. Γνωρίζει τη βόλτα με το λουρί. Είναι πολύ φιλικός με τους ανθρώπους και με άλλα σκυλιά. Δεν τα πάει καλά με γάτες. Λατρεύει τις βόλτες με το αυτοκίνητο! Ο Γκρίφης είναι 2-3 χρονών, ούτε 5 κιλά,, απομακρύνθηκε πριν μήνες από ακατάλληλο χώρο και ακόμα μαθαίνει να εμπιστεύεται τους ανθρώπους! Η Ραφαέλα είναι 5 μηνών και θα γίνει μικρο-μεσαίου μεγέθους (12 κιλά περίπου). Θα δοθεί τσιπαρισμένη, με τα πρώτα της εμβόλια και με την προϋπόθεση να στειρωθεί στην κατάλληλη ηλικία. Είναι πολύ φιλική με όλα τα σκυλιά θηλυκά και αρσενικά, παιχνιδιάρα και εξαιρετικά χαδιάρα! Δεν ξέρει, όμως, ακόμα να περπατάει στο λουρί. Υπενθυμίζεται ότι ο Δήμος Χαλανδρίου από το 2014, σε συνεργασία με τον Σύλλογο «Φίλοι των Ζώων Χαλανδρίου», εφαρμόζει πρόγραμμα στείρωσης, εμβολιασμού και περίθαλψης των αδέσποτων ζώων συντροφιάς σύμφωνα με τα όσα ορίζει η κείμενη νομοθεσία. Παράλληλα λαμβάνει μέριμνα για τη σωστή και πλήρη διατροφή τους. Εκτός από τις στειρώσεις καταβάλλεται ιδιαίτερη προσπάθεια για τον περιορισμό του αριθμού τους με αποτέλεσμα από την έναρξη του προγράμματος να έχουν υιοθετηθεί από ευαισθητοποιημένους κατοίκους της πόλης μας και όχι μόνο, περισσότερα από 500 αδέσποτα σκυλιά που βρέθηκαν στο δρόμο. Οι πολίτες που θέλουν να αναφέρουν κάποιο αίτημα σε σχέση με αδέσποτα ζώα στο Χαλάνδρι, μπορούν να τηλεφωνούν στα: 210-6895820, 210-6895824 &amp;amp; 690-9570884.  
