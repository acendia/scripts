Title:
ΕΥΔΑΠ: Πολύτιμες συμβουλές για προστασία από τον παγετό
Description:
Χρήσιμες συμβουλές από την ΕΥΔΑΠ προς τους καταναλωτές για τις ημέρες του παγετού: Προσέχουμε... για να έχουμε! Παρατηρήστε προσεκτικά πού βρίσκονται η κεντρική και οι περιφερειακές βάνες απομόνωσης (διακόπτες) του ακινήτου σας. Βεβαιωθείτε επίσης ποιος ακριβώς είναι ο δικός σας υδρομετρητής επί του πεζοδρομίου. Ελέγξτε και βεβαιωθείτε ότι όλοι οι διακόπτες του υδροδοτικού κυκλώματος ανοιγοκλείνουν και λειτουργούν ομαλά.  Βεβαιωθείτε ότι οι εξωτερικοί σωλήνες (σωλήνες ηλιακού θερμοσίφωνα, επιφανειακό σύστημα σωληνώσεων αυτόματου ποτίσματος, βρύσες μπαλκονιών) είναι μονωμένοι. Σε αντίθετη περίπτωση, πρέπει να φροντίσετε ώστε να μονωθούν το συντομότερο δυνατόν.  Απομονώστε ή καλύτερα εκκενώστε το δίκτυο του ηλιακού θερμοσίφωνα, αν πρόκειται να λείψετε για μεγάλο χρονικό διάστημα κατά τη διάρκεια του χειμώνα. Παράλληλα ρυθμίστε το σύστημα θέρμανσης του ακινήτου σας, ώστε να λειτουργεί αυτόματα σε χαμηλές θερμοκρασίες.  Σε περίπτωση που έχετε ηλιακό θερμοσίφωνα, φροντίστε κατά τη διάρκεια του παγετού (ιδιαίτερα τις βραδινές ώρες) να κλείσετε την παροχή νερού προς τον θερμοσίφωνα και να αδειάσετε το νερό από το σύστημα.  Θυμηθείτε να μην κάνετε αλόγιστη χρήση νερού για την απομάκρυνση χιονιού ή πάγου. Επίσης, προσπαθήστε να περιορίσετε τις καθημερινές δραστηριότητες που απαιτούν αυξημένη κατανάλωση νερού (όπως πλυντήρια ρούχων κ.λπ.)  Φροντίστε να ενημερωθείτε αν έχει τοποθετηθεί αντιψυκτικό από την κατασκευάστρια εταιρία ή από τον ειδικό που τοποθέτησε τον ηλιακό σας θερμοσίφωνα (περίπτωση κλειστού κυκλώματος). Αν όχι, φροντίστε να προμηθευτείτε το κατάλληλο αντιψυκτικό και τοποθετείστε το.  Βεβαιωθείτε ότι δεν υπάρχουν μικρές διαρροές στις βρύσες ή στα καζανάκια των μπάνιων. Αν υπάρχουν, φροντίστε να τις επιδιορθώσετε άμεσα.  Βεβαιωθείτε ότι οι υδρορροές στα μπαλκόνια και τις ταράτσες είναι καθαρές από φύλλα και σκουπίδια για να μπορούν να λειτουργούν ομαλά. Αν παρόλα αυτά παγώσουν οι κεντρικοί σωλήνες σας, ακολουθήστε τις παρακάτω οδηγίες: Κλείστε αμέσως τον κεντρικό διακόπτη παροχής νερού του ακινήτου και κατόπιν ελέγξτε τον υδρομετρητή σας. Αν διαπιστώσετε ότι συνεχίζει να «γράφει», αυτό σημαίνει ότι κάπου υπάρχει διαρροή (σπασμένος σωλήνας) στο δίκτυό σας. Κλείστε αμέσως τον διακόπτη της κεντρικής παροχής και καλέστε έναν υδραυλικό. Ζητήστε απόδειξη ή βεβαίωση υδραυλικού για την επισκευή της διαρροής.  Αν αποφασίσετε να ξεπαγώσετε τους σωλήνες, αρχίστε από το μέρος του σωλήνα που είναι κοντά στον διακόπτη έτσι ώστε η θερμοκρασιακή μεταβολή να είναι σταδιακή. Αν δεν έχετε αποτελέσματα επικοινωνήστε με έναν υδραυλικό.  Ελέγξτε αν έχουν βραχεί ή διατρέχουν κίνδυνο οι ηλεκτρικές σας εγκαταστάσεις και απομονώστε τις. Θυμηθείτε... Για οποιαδήποτε βλάβη καλέστε από σταθερό ή κινητό τηλέφωνο 24 ώρες το 24ωρο τον αριθμό 1022 και συνδεθείτε με την Υπηρεσία Κέντρου Επικοινωνίας Πελατών της ΕΥΔΑΠ AE προκειμένου να δηλώσετε οποιαδήποτε βλάβη ύδρευσης.  
