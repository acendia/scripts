Title:
Ψηφίσματα του Δημοτικού Συμβουλίου Χαλανδρίου για το Γ.Ν. Παίδων Πεντέλης και το Τοπικό Ιατρείο Κάτω Χαλανδρίο
Description:
Ψήφισμα του Δημοτικού Συμβουλίου Χαλανδρίου για το Γενικό Νοσοκομείο Παίδων Πεντέλης Την άμεση αποκατάσταση της τακτικής λειτουργίας και των εφημεριών του Νοσοκομείου Παίδων Πεντέλης, που τόσο έχουν ανάγκη όχι μόνο τα παιδιά της Αττικής, αλλά και ένα συντριπτικό ποσοστό παιδιών σε όλη την Ελλάδα, ζητά με ψήφισμά του, από τις 9 Φεβρουαρίου 2022, το Δημοτικό Συμβούλιο Χαλανδρίου, καλώντας παράλληλα την Πολιτεία να προχωρήσει και στην ενίσχυση του προσωπικού του Νοσοκομείου, που έχει δώσει τιτάνιο αγώνα μέσα στα δύο χρόνια της πανδημίας. Αναλυτικά, το ομόφωνο ψήφισμα του Δημοτικού Συμβουλίου Χαλανδρίου (αρ. απόφασης 8/2022) αναφέρει: «Ο Δήμος Χαλανδρίου τάχθηκε από την πρώτη στιγμή υπέρ του δίκαιου αιτήματος των εργαζομένων στο Γ.Ν. Παίδων Πεντέλης, να μην ανασταλούν οι εφημερίες και η τακτική λειτουργία του Νοσοκομείου, με τη μετατροπή του σε εμβολιαστικό κέντρο. Δεδομένου ότι: Το Παίδων Πεντέλης, πέρα από τις ανάγκες της Αττικής, καλύπτει επίσης τις ανάγκες της Ανατολικής Στερεάς, της Εύβοιας αλλά και της Πελοποννήσου, πλην Πάτρας και Αιγίου. Ουσιαστικά, όπως δηλώνουν οι εργαζόμενοι στο Νοσοκομείο, καλύπτει, τις ημέρες των εφημεριών του, το 1/3 της επικράτειας! Παραμένει η έλλειψη επαρκών δομών υγείας για το γενικό πληθυσμό και ιδιαίτερα για τα παιδιά μας. Το ζητούμενο, ειδικά σε συνθήκες πανδημίας, είναι το νοσοκομείο αυτό, και όσα έχουμε, να παραμείνουν ανοιχτά για να εξυπηρετούν τον κόσμο, προκειμένου να αποφεύγουμε συνθήκες περαιτέρω συνωστισμού και ταλαιπωρίας. Ο Δήμος Χαλανδρίου συντάσσεται πλήρως με το αίτημα των εργαζομένων και ζητά από την Πολιτεία: Να αποκαταστήσει άμεσα την τακτική λειτουργία και τις εφημερίες του Γ.Ν. Παίδων Πεντέλης, που τόσο έχουν ανάγκη όχι μόνο τα παιδιά της Αττικής, αλλά ένα συντριπτικό ποσοστό παιδιών σε όλη την Ελλάδα. Να αναζητήσει άλλους προσφορότερους χώρους για τη διεξαγωγή του αναγκαίου εμβολιασμού των παιδιών. Να προχωρήσει άμεσα στην ενίσχυση του προσωπικού του Νοσοκομείου, που μέσα στα δύο χρόνια της πανδημίας έχει δώσει τιτάνιο αγώνα για να κρατήσει τη μονάδα όρθια και να ανταποκριθεί επάξια στις αυξημένες ανάγκες που προέκυψαν».   Την πλήρη λειτουργία του Τοπικού Ιατρείου Κάτω Χαλανδρίου διεκδικεί ο Δήμος Χαλανδρίου με ομόφωνο ψήφισμα του Δημοτικού Συμβουλίου Το Δημοτικό Συμβούλιο του Δήμου Χαλανδρίου συντασσόμενο πλήρως με τα αιτήματα φορέων, σωματείων και κατοίκων, διεκδικεί, την πλήρη λειτουργία του Τοπικού Ιατρείου Κάτω Χαλανδρίου, με ψήφισμα που έφερε στη συνεδρίαση της 9ης Φεβρουαρίου 2022 (αρ. απόφασης 9/2022), η δημοτική παράταξη Λαϊκή Συσπείρωση και υπερψηφίστηκε ομόφωνα από τους δημοτικούς συμβούλους. Αναλυτικά, το ψήφισμα του Δημοτικού Συμβουλίου Χαλανδρίου αναφέρει: «Οι Δημοτικοί Σύμβουλοι του Δήμου Χαλανδρίου γινόμαστε καθημερινά αποδέκτες σοβαρών παραπόνων (φορέων και ασφαλισμένων) για την αδυναμία του Τοπικού Ιατρείου του Κάτω Χαλανδρίου να εξυπηρετήσει τους έχοντες ανάγκη λόγω έλλειψης γιατρών και μόνιμων νοσηλευτών. Στο Τοπικό Ιατρείο του Κάτω Χαλανδρίου υπάρχουν ελάχιστοι γιατροί και πρόσφατα μεταφέρθηκε και ο ορθοπεδικός. Δεν υπάρχουν βασικές ειδικότητες όπως παθολόγος, γυναικολόγος, καρδιολόγος, ΩΡΛ κ.λπ. Το Κάτω Χαλάνδρι είναι η πολυπληθέστερη περιοχή του Χαλανδρίου (το 1/3 σε πληθυσμό), το δε Τοπικό Ιατρείο εξυπηρετεί και τμήματα όμορων περιοχών (Χολαργού, Αγ. Παρασκευής και Ψυχικού). Εκτιμούμε την κατάσταση ως εξαιρετικά σοβαρή και επικίνδυνη για την υγεία των κατοίκων του Χαλανδρίου και αποφασίζουμε ομόφωνα: 1. Να συναντηθούμε άμεσα με τον υπεύθυνο λειτουργίας του Τοπικού Ιατρείου του Κάτω Χαλανδρίου για λεπτομερή ενημέρωση. 2. Να ζητήσουμε συνάντηση με τον διοικητή της 1ης ΥΠΕ και αν σε εύλογο χρονικό διάστημα δεν υπάρχει ανταπόκριση να απευθυνθούμε στον υπουργό Υγείας προκειμένου να του μεταφέρουμε τα αιτήματα των κατοίκων για τη λειτουργία του Τοπικού Ιατρείου με τις απαραίτητες ειδικότητες γιατρών και νοσηλευτών. 3. Να κοινοποιήσουμε την παρούσα απόφαση μέσω των τοπικών ΜΜΕ προς ενημέρωση των συνδημοτών μας. 4. Να κοινοποιήσουμε την παρούσα απόφαση στη Διευθύντρια του Κέντρου Υγείας Χαλανδρίου (παράρτημα του οποίου είναι το Τ.Ι. Κάτω Χαλανδρίου) καθώς και στην υγειονομική περιφέρεια που ανήκει το Τ.Ι. 5. Να κοινοποιήσουμε την παρούσα απόφαση στον Διοικητή του Α’ ΠΕΣΥ. Τέλος, το Δημοτικό Συμβούλιο συντάσσεται με τα αιτήματα φορέων, σωματείων και κατοίκων που διεκδικούν πλήρη λειτουργία του Τοπικού Ιατρείου του Κάτω Χαλανδρίου».    
