Title:
Θα λειτουργήσουν όλα τα &quot;ολιγομελή&quot; τμήματα κατεύθυνσης στα Λύκεια του Χαλανδρίου
Description:
Ανακοίνωση της Ένωσης Συλλόγων Γονέων Μαθητών Χαλανδρίου σχετικά με τη θετική εξέλιξη στη λειτουργία των &quot;ολιγομελών&quot; τμημάτων κατεύθυνσης στα Λύκεια του Χαλανδρίου: Νίκη! Ο αγώνας των παιδιών του 3ου ΓΕΛ Χαλανδρίου, των παιδιών μας, έπιασε τόπο. Ο Δήμαρχος Χαλανδρίου που παρενέβη στο Υπουργείο για να δοθεί λύση στο θέμα δήλωσε, τόσο το πρωί στα παιδιά του σχολείου όσο και πριν λίγες ώρες στο Δημοτικό Συμβούλιο, ότι η απόφαση να λειτουργήσουν όλα τα λεγόμενα «ολιγομελή» τμήματα κατεύθυνσης στα Λύκεια της πόλης μας είναι προς τελική υπογραφή από τον Υπουργό. Η Ένωση είναι περήφανη για τον αγώνα που έδωσαν τα παιδιά μας γιατί χωρίς αυτόν οι παρεμβάσεις που έγιναν από τον Σύλλογο Γονέων, την Ένωση και βεβαίως από την Δημοτική Αρχή είναι αμφίβολο αν θα είχαν τελεσφορήσει. Στο σημερινό Δημοτικό Συμβούλιο εκπρόσωποι του 15μελούς του 3ου ΓΕΛ Χαλανδρίου, του Συλλόγου Γονέων του σχολείου, της Ένωσης, αλλά και ο Διευθυντής κ. Γεωργόπουλος, ενημέρωσαν τους Δημοτικούς Συμβούλους για τις συνέπειες από την εφαρμογή της νομοθεσίας για τα «ολιγομελή» τμήματα: την βίαια αλλαγή σχολικού περιβάλλοντος ή κατεύθυνσης για τους μαθητές της Γ&#039; Λυκείου και, μακροπρόθεσμα, τη συγχώνευση των Λυκείων σε λίγα και πολυάριθμα συγκροτήματα. Το Δημοτικό Συμβούλιο ομόφωνα εξέδωσε ψήφισμα μέσω του οποίου ζητεί να καταργηθεί ο Νόμος που δεν επιτρέπει να λειτουργούν τα λεγόμενα «ολιγομελή» τμήματα και να καλυφθούν όλες οι οργανικές θέσεις εκπαιδευτικών για όλες τις κατευθύνσεις σε όλα τα σχολεία. Αυτή η μάχη κερδήθηκε, αλλά μέχρι να δοθεί οριστική λύση, να καταργηθεί, δηλαδή, αυτός ο αντιπαιδαγωγικός Νόμος, έχουμε πολύ δρόμο ακόμη. Ο Διευθυντής και ο Σύλλογος Διδασκόντων/ουσών του 3ου ΓΕ.Λ. Χαλανδρίου είχαν εκδώσει στις 3/10/2018 το ακόλουθο ψήφισμα: Ο Διευθυντής και ο Σύλλογος Διδασκόντων/ουσών του 3ου ΓΕΛ Χαλανδρίου εκφράζουμε την ανησυχία και τον προβληματισμό μας για την πιθανή κατάργηση του Τμήματος Προσανατολισμού Θετικών Σπουδών Γ΄ Τάξης του σχολείου μας. Το συγκεκριμένο Τμήμα λειτουργεί από την αρχή της σχολικής χρονιάς με 9 μαθητές/τριες και με συνδιδασκαλία 7 ωρών με το Τμήμα Σπουδών Οικονομίας και Πληροφορικής σε δύο μαθήματα: Μαθηματικά και Ανάπτυξη Εφαρμογών σε Προγραμματιστικό Περιβάλλον (σύνολο 26 μαθητές/τριες). Δυστυχώς, το Τμήμα απειλείται με κατάργηση λόγω εφαρμογής του νόμου περί ολιγομελών τμημάτων και προβλέπεται μετακίνηση των εννέα μαθητών/τριών σε όμορα σχολεία ή αλλαγή προσανατολισμού. Η μετακίνηση αυτή ή η αλλαγή προσανατολισμού των μαθητών/τριών της Γ΄ Τάξης που ετοιμάζονται για τις πανελλαδικές εξετάσεις κρίνεται αντιπαιδαγωγική, καθώς θα έχει επίπτωση στην ψυχολογία τους, θα διαφοροποιήσει τον ρυθμό λειτουργίας των οικογενειών τους, θα δημιουργήσει αναστάτωση στη σχολική κοινότητα και θα αποδυναμώσει το μαθητικό δυναμικό του σχολείου μας. Ως Σύλλογος Διδασκόντων/ουσών συμμεριζόμαστε την αγωνία των μαθητών/τριών μας και των οικογενειών τους, θεωρούμε ότι οι δράσεις πρέπει να γίνονται με ανοιχτό σχολείο και ζητούμε την κατά παρέκκλιση έγκριση λειτουργίας του Τμήματος Προσανατολισμού Θετικών Σπουδών του σχολείου μας. &amp;nbsp;
