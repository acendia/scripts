Title:
Προβολή της ταινίας “11 Συναντήσεις με τον Πατέρα μου” του Νίκου Κορνήλιου, στο Αετοπούλειο
Description:
Στο πλαίσιο των δραστηριοτήτων του Κινηματογραφικού Εργαστηρίου του Δήμου Χαλανδρίου, θα προβληθεί η ταινία «11 Συναντήσεις με τον Πατέρα μου», στο Αετοπούλειο Πολιτιστικό Κέντρο, την Κυριακή 13 Νοεμβρίου 2022 και ώρα 19:00. Θα ακολουθήσει συζήτηση με την παρουσία του σκηνοθέτη και υπεύθυνου του Κινηματογραφικού Εργαστηρίου, Νίκου Κορνήλιου. Σύνοψη Η Εύα, ένα νέο κορίτσι που σπουδάζει κλασσικό τραγούδι, αποφασίζει να συναντήσει για πρώτη φορά τον πατέρα της, ο οποίος αγνοεί την ύπαρξή της. Ο Θωμάς είναι φύλακας σ’ ένα χώρο με φορτηγά, ζει σ’ ένα κοντέινερ και είναι παραιτημένος από κάθε προσδοκία. Η συνάντησή τους θα είναι η συνάντηση δύο διαφορετικών κόσμων και η σχέση που θα δημιουργήσουν μια ιδιότυπη, «δική τους» σχέση, έξω από τις συνηθισμένες κατηγορίες. Σημείωμα σκηνοθέτη Μια κόρη συναντά έναν πατέρα που δεν έχει γνωρίσει ποτέ. Αυτή τραγουδά κι αυτός παρκάρει φορτηγά. Αυτή είναι νέα και όμορφη, δυναμική. Αυτός σαραντάρης και υπέρβαρος, καταθλιπτικός. Τι έχουν να πουν; Ποια κοινή «μουσική» τους ενώνει; Τι θα είχαν να πουν αν δεν υπήρχε αυτή η σύμβαση «των κοινών γονιδίων» που ονομάζεται πατρότητα; Κι αν αυτή η σύμβαση δεν είναι απλά παρά μια ευκαιρία να συναντηθούν δυο ζωές που μόνο η αμοιβαία αναγνώριση μπορεί να τις οδηγήσει να δημιουργήσουν μια «σχέση» αληθινή; Και βέβαια όλα αυτά δεν αποτελούν παρά την ευκαιρία -όπως και κάθε σενάριο- για να δοκιμάσουμε να συγκρατήσουμε μέσα σε κάποια πλάνα της ταινίας κάτι από την ομορφιά του δύσκολου αυτού κόσμου που συνεχώς μας διαφεύγει. Συμμετοχές σε Φεστιβάλ Η ταινία συμμετείχε στο 53ο Φεστιβάλ Θεσσαλονίκης, στο 25ο Πανόραμα Ευρωπαϊκού Κινηματογράφου, στα Επίσημα Τμήματα του Φεστιβάλ Ευρωπαϊκού Κινηματογράφου του Lecce και του Διεθνούς Φεστιβάλ Κινηματογράφου του Yerevan, στο Διεθνές Φεστιβάλ Κινηματογράφου του Sao Paulo, στο Φεστιβάλ Μεσογειακού Κινηματογράφου του Montpellier, στο Φεστιβάλ Ανθρωπίνων Δικαιωμάτων Βαρκελώνης - Παρισιού - Νέας Υόρκης και στο Φόρουμ Ελληνικού Κινηματογράφου του Μονάχου. Υποψηφιότητες για βραβεία Η ταινία ήταν υποψήφια στις κατηγορίες Καλύτερης Ταινίας και Α’ Αντρικού Ρόλου στα Βραβεία της Ελληνικής Ακαδημίας Κινηματογράφου. Συντελεστές Παίζουν: Λάμπρος Αποστόλου, Εύα Γαλογαύρου, Εύα Στυλάντερ, Μάιρα Μηλολιδάκη, Γιώργος Τζουβελέκης Ηχοληψία: Βασιλική Πούλου Επεξεργασία Ήχου: STUDIO 19 Μοντάζ: Ευγενία Παπαγεωργίου Φωτογραφία: Κλαούντιο Μπολιβάρ, Νίκος Θωμάς Σενάριο: Νίκος Κορνήλιος, Ευγενία Παπαγεωργίου Σκηνοθεσία / Παραγωγή: Νίκος Κορνήλιος Έτος Παραγωγής: 2012 Διάρκεια: 92 λεπτά   
