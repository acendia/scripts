Title:
Νέα “σιβηρική” εισβολή στο Χαλάνδρι - Πτώση θερμοκρασίας και χιόνια
Description:
Ο &quot;Φίλιππος&quot;, όπως ονομάστηκε από την ΕΜΥ, η ψυχρή εισβολή που επηρέασε το Χαλάνδρι κατά τη διάρκεια της περασμένης εβδομάδας, έφερε, για μία ακόμα φορά, κατά τη διάρκεια του φετινού Χειμώνα, τον &quot;λευκό&quot; επισκέπτη στην πόλη μας, χωρίς, ωστόσο, αυτή τη φορά να υπάρξουν ουσιαστικά προβλήματα. Οι πιο αξιόλογες χιονοπτώσειςσημειώθηκαν το μεσημέρι/απόγευμα της περασμένης Πέμπτης (10/3) και κατά τη διάρκεια της νύχτας προς την Παρασκευή (11/3). Και στις δύο περιπτώσεις κατάφερε να &quot;το πιάσει&quot; σε αρκετές επιφάνειες. Η περιορισμένη διάρκεια των φαινομένων, η οριακή θερμοκρασία, και η παρουσία της έντονης, πλέον, ηλιακής ακτινοβολίας, ήταν οι βασικοί ανασταλτικοί παράγοντες για τη χιονόστρωση. Η &quot;σοβαρότερη&quot;, κατά τα προβλεπόμενα, &quot;φάση&quot;, του &quot;Φιλίππου&quot;, για την οποία είχαν γραφτεί προγνώσεις επί προγνώσεων ανά την Ελλάδα και η πολιτική προστασία βρισκόταν &quot;επί ποδός&quot;, επί της ουσίας &quot;δεν ήρθε&quot; ποτέ, και βασικός λόγος ήταν η υπερεκτίμηση των φαινομένων, από την πλειοψηφία των προγνωστικών μοντέλων σε συνδυασμό με μία ιδιάζουσα ατμοσφαιρική διάταξη η οποία κατέστησε την πρόγνωση, ιδιαίτερα δύσκολη. Ωστόσο, με δεδομένα τα προγνωστικά στοιχεία τα οποία είχαμε στη διάθεσή μας, καλώς υπήρξε η όλη εγρήγορση και προετοιμασία γιατί σε περίπτωση που επαληθευόντουσαν (και ιδιαίτερα αν υποεκτιμούσαν την εξέλιξη), θα μπορούσαν να προκύψουν μικρά ή μεγάλα προβλήματα. Εδώ, αξίζει να σημειωθεί πως το κάθε καιρικό συμβάν είναι και εξετάζεται ως μεμονωμένο και το γεγονός ότι π.χ. μία ψυχρή εισβολή δεν έφερε τα αναμενόμενα ύψη χιονιού, δεν σημαίνει πως και οι επόμενες θα συμπεριφερθούν ανάλογα! Η Άνοιξη σύμφωνα με τον &quot;αστρονομικό&quot; ορισμό των εποχών, θα κάνει το &quot;ντεμπούτο&quot; της, την ερχόμενη Κυριακή, με την τρίτη, πολύ ισχυρή, ψυχρή εισβολή, της χρονιάς (μετά την &quot;Ελπίς&quot; και τον &quot;Φίλιππο&quot;), να βρίσκεται σε πλήρη εξέλιξη. Η νέα ψυχρή εισβολή, οφείλεται σε εκτεταμένο αντικυκλώνα &quot;εμποδισμού&quot;, ο οποίος εδράζεται στην ευρύτερη περιοχή της Ευρώπης και ωθεί, εξαιρετικά ψυχρές αέριες μάζες από τη Ρωσία προς την Ουκρανία, τη Μαύρη Θάλασσα, τα Βαλκάνια και την περιοχή μας. Η ψυχρή εισβολή αυτή, προβλέπεται να έχει ανάλογη ένταση και αρκετά κοινά χαρακτηριστικά με την προηγούμενη, θα έχει όμως και αρκετές διαφορές οι οποίες έχουν να κάνουν, κατά κύριο λόγο με την επικράτηση πιο ενισχυμένων βορειοανατολικών ανέμων, σε μεγάλο βάθος στην τροπόσφαιρα και τη σταδιακή αύξηση του βάθους της ψυχρής αέριας μάζας. Σύμφωνα με τα διαθέσιμα προγνωστικά στοιχεία, η νέα ψυχρή εισβολή, θα εξελιχθεί, στο Χαλάνδρι, σε τρεις φάσεις:       α) Από τις βραδινές ώρες της Πέμπτης (17/3) μέχρι και το απόγευμα του Σαββάτου (19/3), κύρια χαρακτηριστικά θα είναι η επικράτηση ισχυρών βορειοανατολικών ανέμων και η αισθητή πτώση της θερμοκρασίας (Παρασκευή 3-7, Σάββατο 1-6). Σε αυτή τη φάση, θα υπάρχουν εναλλαγές διαστημάτων με &quot;σπαστό&quot; καιρό και διαστημάτων με αρκετή συννεφιά. Τα φαινόμενα θα είναι λίγα και ασθενή. Νιφάδες ή χιονοπτώσεις, κατά βάσει ασθενούς χαρακτήρα και περιορισμένης διάρκειας, είναι πιθανό να κάνουν την εμφάνισή τους, ιδιαίτερα το Σάββατο. Η αισθητή θερμοκρασία, σε πολύ χαμηλά επίπεδα, θα είναι κοντά στους 0°C.       β) Από τις βραδινές ώρες του Σαββάτου (19/3) μέχρι και τις πρωινές ώρες της Δευτέρας (21/3), αναμένεται να υπάρξουν διαστήματα με χιονοπτώσεις οι οποίες, δεν αποκλείεται, να αποκτήσουν, παροδικά, έντονο χαρακτήρα. Τα πιο αξιόλογα φαινόμενα, εκτιμάται πως θα λάβουν χώρα κατά τις μεσημεριανές/απογευματινές ώρες της Κυριακής (20/3) και κατά τη διάρκεια της νύχτας προς τη Δευτέρα (21/3). Τα φαινόμενα θα έχουν τον χαρακτήρα &quot;εξάρσεων&quot; και &quot;υφέσεων&quot; και θα υπάρχουν και διαστήματα χωρίς φαινόμενη ή/και με σχετική ηλιοφάνεια. Κατά τη διάρκεια των εξάρσεων, το ενδεχόμενο να εκδηλωθούν, σποραδικές, χιονοκαταιγίδες, είναι υπαρκτό. Σε αυτό το χρονικό διάστημα, είναι πιθανό να σημειωθεί χιονόστρωση, περιορισμένου πάχους (έως 5 εκ.), ιδιαίτερα σε &quot;χλοερές&quot; επιφάνειες και στα πάρκα της περιοχής μας. Το ενδεχόμενο να υπάρξουν κάποια προβλήματα είναι υπαρκτό, αλλά με μικρές πιθανότητες. Οι ισχυροί βορειοανατολικοί άνεμοι θα διατηρηθούν και η θερμοκρασία θα κυμαίνεται σε πολύ χαμηλά επίπεδα (ελάχιστες κοντά στο 0°C, μέγιστες κοντά στους 5°C).       γ) Από το μεσημέρι της Δευτέρας (21/3), μέχρι και την Τετάρτη (23/3), στο Χαλάνδρι, ο καιρός θα είναι άστατος και θα υπάρχουν διαστήματα με χιονόνερο ή χιόνι, ενδεχομένως, αξιόλογης έντασης. Σύμφωνα με τα διαθέσιμα στοιχεία, σε αυτή τη φάση, η πιθανότητα να &quot;το στρώσει&quot; είναι αρκετά μικρή, καθώς, η θερμοκρασία αναμένεται να σημειώσει μικρή άνοδο και η υγρασία να κυμανθεί σε υψηλά επίπεδα. Σε αυτή τη φάση, πυκνές χιονοπτώσεις, κατά διαστήματα, θα εκδηλώνονται στα γύρω ορεινά τμήματα με τα ύψη χιονιού, στην Πάρνηθα, στην Πεντέλη και στον Υμηττό, ενδεχομένως, να ξεπεράσουν τα 50 εκ. Όσον αφορά τον εορτασμό της εθνικής μας εορτής της &quot;25ης Μαρτίου&quot;, την επόμενη Παρασκευή, σύμφωνα με τα διαθέσιμα προγνωστικά στοιχεία, η ψυχρή εισβολή θα είναι σε φάση αποχώρησης, ωστόσο, η θερμοκρασία θα βρίσκεται σε σχετικά χαμηλά επίπεδα (κοντά στους 10°C η μέγιστη) και είναι πιθανό να υπάρχουν μικρά ή μεγάλα διαστήματα με βροχή ή χιονόνερο. Νεότερα στοιχεία σχετικά με την εξέλιξη του καιρού, κατά τη διάρκεια του &quot;τριημέρου&quot; της &quot;25ης Μαρτίου&quot;, θα υπάρξουν, κατά τη διάρκεια της επόμενης εβδομάδας. Σε περίπτωση που υπάρξει σημαντική διαφοροποίηση, ως προς την εξέλιξη των χιονοπτώσεων στα πλαίσια της νέας ψυχρής εισβολής, θα υπάρξει και σχετική ενημέρωση! Γεώργιος ΠαπακωστόπουλοςΑναλυτής-προγνώστης καιρού / Συντονιστής προγνώσεων καιρού SiMeteo.gr  
