Title:
Δήμος Χαλανδρίου: Υπέρ της υιοθέτησης ορίου ταχύτητας 30 χλμ. μέσα στις πόλεις με ψήφισμα του Δ.Σ.
Description:
Την υιοθέτηση του ορίου ταχύτητας των 30 χλμ. προέκρινε ο Δήμος Χαλανδρίου, υιοθετώντας στο Δημοτικό Συμβούλιο της 14ης Ιουλίου 2021 το σχετικό ψήφισμα της κίνησης «ΠΕΖΗ», με στόχο τη μείωση των ατυχημάτων αλλά και την προστασία των πιο ευάλωτων χρηστών του οδικού δικτύου (παιδιά, ποδηλάτες κ.λπ.). Στο σχετικό ψήφισμα σημειώνεται μεταξύ άλλων: «Το όριο των 30 χλμ. θα αποτελέσει αποφασιστικό βήμα για τον δραστικό περιορισμό των τροχαίων συγκρούσεων και ιδιαίτερα των παρασύρσεων των πιο ευάλωτων χρηστών του οδικού δικτύου όπως τα παιδιά, οι ποδηλάτες, οι χρήστες ΕΠΗΟ (Ελαφρά Προσωπικά Ηλεκτρικά Οχήματα), οι ηλικιωμένοι, οι άνθρωποι με αναπηρία. Ταυτόχρονα θα αποτελέσει ένα έναυσμα, για πιο βιώσιμες πόλεις και γειτονιές για δρόμους, για Ζωή. Οι χαμηλές ταχύτητες σώζουν ζωές. Μειώνουν την ατμοσφαιρική ρύπανση και το επίπεδο θορύβου στις πόλεις άρα είναι ιδιαίτερα σημαντικές για τη δημόσια υγεία, καθιστώντας ασφαλέστερο το περπάτημα και την ποδηλασία και ενθαρρύνουν έναν πιο υγιεινό τρόπο ζωής. Αν και στις 3 Φεβρουαρίου 2021 στα πλαίσια εξαγγελίας των βασικών αξόνων ενός δεκαετούς στρατηγικού προγράμματος για την οδική ασφάλεια, η θέσπιση του ορίου των 30 km/h και στη χώρα μας ανακοινώθηκε επίσημα από το ΥΜΕ, παρουσία και του Πρωθυπουργού, μόλις ένα μήνα μετά, στις 10 Μαρτίου (Νόμος 4784/21) ψηφίστηκαν στη Βουλή σαν όριο ταχύτητας στις κατοικημένες περιοχές τα 50 km/h. Σήμερα που η μια μετά την άλλη χώρα θεσπίζει το όριο των 30 km/h σε όλο και πιο διευρυμένες ζώνες των πόλεων είναι απόλυτα αναγκαία η θέσπιση του στις κατοικημένες περιοχές και σε όλες τις περιοχές υψηλής συγκέντρωσης ανθρώπων, η αυστηρή επιτήρηση του, καθώς και η νομιμοποίηση όλων των πολεοδομικών ρυθμίσεων που θα αποτρέπουν την υπέρβασή του. Δεν είναι απλά ανάγκη συγχρονισμού με την κίνηση της υπόλοιπης ανθρωπότητας. Είναι η αναγνώριση πως κανένας θάνατος στον δρόμο δεν είναι αποδεκτός. Δρόμοι για την υγεία. Δρόμοι για το κλίμα. Δρόμοι για τους ανθρώπους. Δρόμοι Ζωής. 30 km/h ΤΩΡΑ!», καταλήγει το ψήφισμα. Η υιοθέτηση του ορίου ταχύτητας των 30 χλμ. συνάδει απόλυτα με τη στρατηγική της βιώσιμης αστικής κινητικότητας που υλοποιεί ο Δήμος Χαλανδρίου μέσω του ΣΒΑΚ που υιοθέτησε πρωτοποριακά το 2019, με στόχο τη βελτίωση της κινητικότητας πεζών, ποδηλατών και ατόμων με αναπηρία.
