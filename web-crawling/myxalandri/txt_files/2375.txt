Title:
ΚΚΕ Χαλανδρίου: &quot;Αλά καρτ Αντιφασίστες&quot;
Description:
Ανακοίνωση της&amp;nbsp;Κομματικής Οργάνωσης Χαλανδρίου του ΚΚΕ: Αλά καρτ Αντιφασίστες Την Κυριακή 19 Μάη στο Ευριπίδειο Δημοτικό Θέατρο Ρεματιάς διοργανώνεται η εκδήλωση «Ημέρα της Βισιβάνκα» από την Ουκρανική Πρεσβεία. Όπως αναφέρεται και στο κεντρικό υλικό, η εκδήλωση οργανώνεται με την υποστήριξη του Δήμου Χαλανδρίου και, μάλιστα, η παραχώρηση του θεάτρου μαζί με τον εξοπλισμό και τη βοήθεια από το προσωπικό του δήμου αποτελούν δωρεά του Δήμου Χαλανδρίου… Ανεξάρτητα από το περιεχόμενο της εκδήλωσης η δημοτική αρχή ασκεί πολιτική και κρίνεται κάθε φορά για το ποιες πρωτοβουλίες-εκδηλωσεις επιλέγει να στηρίξει. Να τους θυμίσουμε λοιπόν ότι: Μόλις πριν από λίγο καιρό η ουκρανική κυβέρνηση και η ελεγχόμενη απ’ αυτήν εκλογική επιτροπή απαγόρευσαν την υποψηφιότητα του Α&#039; Γραμματέα της ΚΕ του ΚΚ Ουκρανίας, Petro Symonenko, στις προεδρικές εκλογές της 31ης Μάρτη, εφαρμόζοντας το λεγόμενο νόμο της &quot;αποκομμουνιστικοποίησης&quot;. Σύμφωνα με την αιτιολόγηση της εκλογικής επιτροπής, απαγορεύεται να είναι υποψήφιοι για την Προεδρία της Ουκρανίας άτομα και κόμματα που προπαγανδίζουν τον κομμουνισμό… Η κυβέρνηση Ποροσένκο δε δίστασε να καθιερώσει ως εθνική αργία τη μέρα γέννησης του διαβόητου εγκληματία Stepan Bandera, Ουκρανού συνεργάτη των ναζί και των SS, ούτε τη συμμετοχή πρώην κυβερνητικών στελεχών σε &quot;διαδηλώσεις&quot; νεοναζιστικών ομάδων. Η αντιδραστική ουκρανική κυβέρνηση Ποροσένκο αναρριχήθηκε πραξικοπηματικά στην εξουσία με την ανοιχτή επέμβαση και στήριξη της ΕΕ, των ΗΠΑ και του ΝΑΤΟ, καθώς και με τη στήριξη φασιστικών δυνάμεων. Η δημοτική αρχή του ΣΥΡΙΖΑ με επικεφαλής το Συμεών Ρούσσο αποδεικνύει για άλλη μία φορά το πόσο κούφια είναι τα λογύδριά του για την «προοδευτική Ευρωπαϊκή Ένωση» ενάντια στην Ακροδεξιά. Ενώ ο ΣΥΡΙΖΑ προκλητικά σηκώνει κουρνιαχτό περί «προοδευτικών μετώπων», είναι η δική του κυβέρνηση που έχει ξεπλύνει την ουκρανική κυβέρνηση, τα ιμπεριαλιστικά σχέδια των ΕΕ, ΝΑΤΟ, ΗΠΑ, με επισκέψεις στο Κίεβο, διμερείς συμφωνίες, μη βγάζοντας άχνα για τη στήριξη που παρείχαν ακροδεξιές, φασιστικές δυνάμεις στην κυβέρνηση Ποροσένκο. Ο ΣΥΡΙΖΑ και οι «προοδευτικοί» του σύμμαχοι στην Ευρώπη και στην Ελλάδα στηρίζουν κατά γράμμα την παραπέρα στρατιωτικοποίηση της ΕΕ, τη βαθύτερη εμπλοκή της σε επεμβάσεις και πολέμους. Εξωραΐζουν την ΕΕ που έχει για επίσημη ιδεολογία της τον αντικομμουνισμό, την προκλητική εξίσωση του κομμουνισμού με το τέρας του φασισμού και την αναπαραγωγή της θεωρίας «των δύο άκρων» με εργαλείο την αναθεώρηση της ιστορικής αλήθειας και το ξαναγράψιμο της Ιστορίας στα μέτρα του κεφαλαίου, με ειδική στόχευση τη νεολαία. Είναι πρόκληση το ότι ο δήμος στηρίζει εκδήλωση που διοργανώνει η ουκρανική πρεσβεία, λίγες μέρες μετά από την επέτειο της Μεγάλης Αντιφασιστικής Νίκης των Λαών που πραγματοποιήθηκε με την καθοριστική συμβολή της ΕΣΣΔ και του Κόκκινου Στρατού, των απελευθερωτικών κινημάτων που είχαν ψυχή και αιμοδότη τα Κομμουνιστικά Κόμματα και έδωσαν χιλιάδες νεκρούς στη μάχη κατά του ναζισμού. Είναι πρόκληση να μιλάνε για πρόοδο αυτοί που πριν λίγες μέρες υπέγραψαν μαζί με τον Σαλβίνι, τον Κουρτς, τον Όρμπαν, τη Μέρκελ και άλλους ακροδεξιούς ένα εμετικό ψήφισμα που αποκαλούσε «σιδηρούν παραπέτασμα» τις χώρες που οικοδόμησαν το σοσιαλισμό στον 20ό αιώνα, αναπαράγοντας τον πιο εμετικό αντικομμουνισμό. Είναι πρόκληση η καπηλεία προσώπων και κορυφαίων στιγμών του εργατικού-λαϊκού και του κομμουνιστικού κινήματος στην Ελλάδα που επιχειρήθηκε στο προεκλογικό σποτ του ΣΥΡΙΖΑ, πετώντας ανάμεσα στα εναλλασσόμενα πλάνα φωτογραφίες του Βάρναλη, του Ρίτσου, του Βελουχιώτη, του Ζαχαριάδη, του Μπελογιάννη, του Πλουμπίδη, της Μάχης της Αθήνας, του ΔΣΕ. Η «Αριστερά» των μνημονίων, του ΝΑΤΟ, της Μόριας και της συγκυβέρνησης με τους εθνικιστές-ακροδεξιούς ΑΝΕΛ δε διστάζει μπροστά σε τίποτα στην προσπάθειά της να ξεπλυθεί κυρίως στα μάτια της νεολαίας. Η επίσημη πολιτική της ΕΕ, μαζί και των «προοδευτικών» συνοδοιπόρων του ΣΥΡΙΖΑ, είναι αυτή που τροφοδοτεί την ανάπτυξη των ακροδεξιών δυνάμεων, στηρίζοντας ένοπλες φασιστικές συμμορίες στην Ουκρανία, εγκρίνοντας την απαγόρευση Κομμουνιστικών Κομμάτων (Βαλτικές Χώρες, Πολωνία). Γι’ αυτό, δεν μπορείς να πολεμήσεις το φασισμό με τη σημαία της ΕΕ και του ΝΑΤΟ. Η εφαρμογή της πολιτικής της ΕΕ, του σφαγιασμού του εισοδήματος και των δικαιωμάτων των λαών επιτρέπει στην εθνικιστική και φασιστική άκρα Δεξιά να ψαρεύει στα θολά νερά της λαϊκής δυσαρέσκειας. Απάντηση στο φασισμό και την Ακροδεξιά, στο ρατσισμό και τη μισαλλοδοξία μπορεί να δώσει ο λαός παλεύοντας για τα σύγχρονα δικαιώματα και τις ανάγκες του ενάντια στο κεφάλαιο και τα κόμματά του, ενάντια στον ιμπεριαλιστικό πόλεμο και τις ιμπεριαλιστικές ενώσεις, ενάντια στο καπιταλιστικό σύστημα, στην εξουσία των μονοπωλίων, που γεννάει και θρέφει το φασισμό. Η πραγματική διαχωριστική γραμμή στην Ελλάδα και στην ΕΕ παραμένει αυτή ανάμεσα στους εργαζόμενους και το κεφάλαιο, στο λαό και τα μονοπώλια, στην ΕΕ των μονοπωλίων και την Ευρώπη του σοσιαλισμού. Οι πραγματικά προοδευτικοί άνθρωποι, οι νέοι που ανησυχούν και προβληματίζονται για την άνοδο της Ακροδεξιάς, να γυρίσουν αποφασιστικά την πλάτη στο ΣΥΡΙΖΑ και στη δημοτική αρχή Ρούσσου που στηρίζει στο Χαλάνδρι και στα «πλυντήρια» που στήνουν από κοινού. Να ενισχύσουν και με την ψήφο τους το ΚΚΕ, το μόνο κόμμα που με την ιδεολογία και την πολιτική του, με τη δράση του στο εργατικό-λαϊκό κίνημα αντιπαλεύει τα πραγματικά αφεντικά των φασιστών και τις ιμπεριαλιστικές ενώσεις (ΕΕ, ΝΑΤΟ κλπ.). Κομματική Οργάνωση Χαλανδρίου του ΚΚΕ &amp;nbsp;
