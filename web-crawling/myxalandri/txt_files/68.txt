Title:
Ο Παναγιώτης Βάσιος παρουσιάζει το βιβλίο του “Η μάχη του Πέτα”
Description:
Την Τετάρτη 31 Μαΐου 2023 και ώρα 19:00, στην αίθουσα εκδηλώσεων του Δήμου Χαλανδρίου (Παπάγου 7), θα πραγματοποιηθεί η παρουσίαση του βιβλίου του Παναγιώτη Βάσιου «Η μάχη του Πέτα - Το οδοιπορικό της ήττας των Ελλήνων (Ιούλιος 1822)».  Την παρουσίαση θα κάνουν: Βασιλεία Κασελούρη-Ρηγοπούλου - Δρ. Χημικός Μηχανικός, Ομότιμη Καθηγήτρια Ε.Μ.Π. Ελευθέριος Τζόκας - Πρόεδρος Ένωσης Ελλήνων Λογοτεχνών Ανιγόνη Διαμάντη - Καθηγήτρια (Δ.Ε.) Ελληνικής Φιλολογίας Θύμιος Ρέντζιος - Εκπαιδευτικός, Συγγραφέας Ιωάννης Δεβούρος - Υποστράτηγος (ε.α.), Πρόεδρος ΕΑΑΣ Ρεβέκκα Βέλλιου - Υποστράτηγος (ε.α.) Τη συζήτηση θα συντονίσει η δικηγόρος Αθανασία Καραμητσάνη. Σχετικά με το βιβλίο:  Το παρόν πόνημα αποτελεί ένα οδοιπορικό στην εμπόλεμη τουρκοκρατούμενη Ήπειρο της περιόδου 1820-1822, προκειμένου να προσεγγιστούν, με ανανεωμένη και τεκμηριωμένη πληροφόρηση, οι όψεις των γεγονότων που διαδραματίστηκαν κατ’ αυτή την περίπλοκη περίοδο και έφεραν την καταστροφική ήττα στη μάχη στο Πέτα στις 4 Ιουλίου 1822. Το βιβλίο κινείται σε δυο άξονες: Ο πρώτος συνδέεται με την κατάσταση που δημιουργήθηκε στην Ήπειρο μετά την ανταρσία του Αλή πασά και ο δεύτερος με την εκστρατεία του Αλ. Μαυροκορδάτου στην Ήπειρο. Η τελική μάχη έγινε στο Πέτα της Άρτας στις 4 Ιουλίου 1822, η οποία ήταν καταστροφική για το ελληνικό εκστρατευτικό σώμα και μοιραία οδήγησε στην κατάρρευση της εμπιστοσύνης στα τακτικά στρατεύματα. Στο ανά χείρας βιβλίο γίνεται ιδιαίτερη αναφορά στους πρωταγωνιστές (Έλληνες, Ευρωπαίοι και Οθωμανοί) εκείνων των μοιραίων για την Ελληνική Επανάσταση πολεμικών γεγονότων. Η δράση τους αποδείχτηκε καθοριστική για τις μετέπειτα εξελίξεις. Τέλος, επιχειρείται η παράθεση και η ενδελεχής ανάλυση των γεγονότων, δίχως να υποτιμάται το μεγαλείο του Εικοσιένα και να υποβαθμίζονται πρόσωπα και γεγονότα. Πρωτογενείς πηγές (απομνημονεύματα, επιστολές κλπ.), προερχόμενες από κύριους πρωταγωνιστές της περιόδου 1820-1822 και της μάχης του Πέτα, αποτελούν κύριο συστατικό αυτής της μελέτης.  
