Title:
Ολοκληρώθηκαν οι Χριστουγεννιάτικες εκδηλώσεις στο Χαλάνδρι
Description:
Χαρούμενες στιγμές πέρασαν χιλιάδες κόσμου που επέλεξε να γιορτάσει τις μέρες αυτές στο Χαλάνδρι. Η στολισμένη πλατεία της πόλης ήταν γεμάτη κάθε μέρα από μεγάλους και μικρά παιδιά τα οποία ενθουσιασμένα έκαναν βόλτες με το πολύχρωμο παραμυθένιο καρουζέλ που υπήρχε. Τα ξύλινα σπιτάκια του χριστουγεννιάτικου χωριού έκρυβαν και από μια ευχάριστη έκπληξη και οι επισκέπτες του Χαλανδρίου μπορούσαν να κάνουν μικρές αγορές αλλά και τα παιδιά να διασκεδάσουν με τον Άγιο Βασίλη και τα ξωτικά του, φτιάχνοντας χριστουγεννιάτικα στολίδια. Μεγάλη χαρά έδωσε σε όλους η Παιδική Χορωδία του Δήμου Χαλανδρίου που έψαλλε τα κάλαντα στην εκδήλωση έναρξης για το άναμμα του δέντρου καθώς και τα πυροτεχνήματα. Όπως κάθε χρόνο έτσι και φέτος από τις γειτονιές του Χαλανδρίου δεν έλειψαν οι μελωδίες της Φιλαρμονικής Oρχήστρας. Επίσης στις 10 Δεκεμβρίου, στο ασφυκτικά γεμάτο θέατρο του Πολιτιστικού Κέντρου “Δαΐς”, η Φιλαρμονική ερμήνευσε έργα του Johann Strauss ενθουσιάζοντας τους θεατές. Πολλές ήταν οι εκδηλώσεις με επίκεντρο την πλατεία του Χαλανδρίου, όπου ζογκλέρ και ακροβάτες από το μουσικοθεατρικό Cirko Cachivache, η ομάδα Τρομπετίνι με τις δύο υπέροχες παιδικές διαδραστικές παραστάσεις, η Μάσα και ο φίλος της ο Αρκούδος που ταξίδεψαν τα παιδιά σε μαγικούς κόσμους, τα Ρώσικα Χριστούγεννα των Avant-garde, αλλά και τα πολλά τραγούδια από τα Χριστουγεννιάσματα και Καλαντίσματα, συμπλήρωσαν το εορταστικό κλίμα. Σημαντική ήταν και η Χριστουγεννιάτικη γιορτή που οργάνωσε το Κοινωνικό Παντοπωλείο του Δήμου, στις 15 Δεκέμβρη στην αίθουσα εκδηλώσεων στην οδό Στρ. Παπάγου 7, όπου τα παιδιά τραγούδησαν και άκουσαν παραμύθια. Μεγάλη ήταν και η προσέλευση στην εκδήλωση του Εργαστηρίου Χορού του Δήμου όπου οι μικροί μαθητές παρουσίασαν τη δουλειά τους. Πολλοί ήταν και οι κοινωνικοί φορείς όπως ο Σύλλογος Φίλων των Ζώων Χαλανδρίου, το Κοινωνικό Ιατρείο κ.ά. που συμμετείχαν ενεργά στο bazaar. Επιπλέον στο πλαίσιο των γιορτών, το Χαλάνδρι φιλοξένησε στον κινηματογράφο Αθηνά, στις 13 και 14 Δεκέμβρη, 18 βραβευμένες ταινίες από το Φεστιβάλ Δράμας όπου προσέλκυσαν μεγάλο κοινό και άφησαν πολλές θετικές εντυπώσεις. Ο Δήμος Χαλανδρίου στην ανακοίνωσή του &quot;σας ευχαριστεί για ακόμη μια χρονιά που αγκαλιάσατε έμπρακτα όλες τις δράσεις που διοργάνωσε. Ελπίζουμε το 2019 να έχουμε την ίδια στήριξη και ευχόμαστε σε όλους και όλες ευτυχισμένο το νέο έτος&quot;. &amp;nbsp;
