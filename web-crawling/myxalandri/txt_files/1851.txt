Title:
Με λαμπρότητα εορτάστηκε η Επέτειος της 28ης Οκτωβρίου στο Χαλάνδρι
Description:
Με ιδιαίτερη λαμπρότητα εορτάστηκε στο Χαλάνδρι η Eθνική Eπέτειος της 28ης Οκτωβρίου 1940, παρουσία εκπροσώπου της Βουλής των Ελλήνων και του πρέσβη της Παλαιστινιακής Δημοκρατίας. Την ύψωση της σημαίας έκαναν νωρίς το πρωί της επετείου μέλη της Ένωσης Παλαιών Προσκόπων Χαλανδρίου. Ακολούθησε η δοξολογία στον Καθεδρικό Ναό του Αγίου Νικολάου, παρουσία του δημάρχου και μελών του δημοτικού συμβουλίου. Στη συνέχεια ο δήμαρχος Σίμος Ρούσσος μίλησε για τη σημασία που έχει σήμερα η εθνική επέτειος και την ανάγκη της συνέχισης των αγώνων του λαού μας στις δύσκολες συνθήκες που υπάρχουν. Στεφάνια κατέθεσαν ο δήμαρχος Σίμος Ρούσσος και αντιπρόσωποι εκπαιδευτικών, πολιτιστικών και αθλητικών φορέων της πόλης μας. Εκ μέρους του Εθνικού μας Κοινοβουλίου στεφάνι κατέθεσε η βουλευτής Β’ Αθηνών Χαρά Καφαντάρη και εκ μέρους της πρεσβείας του Παλαιστινιακού Κράτους ο πρέσβης Μarouan Toubasi. Την τελετή της κατάθεσης στεφάνων έκλεισε ο αγωνιστής της Εθνικής Αντίστασης Νίκος Ξένος. Την καθιερωμένη μαθητική παρέλαση άνοιξε η Φιλαρμονική του Δήμου Χαλανδρίου και την παρακολούθησαν χιλιάδες συμπολίτες μας. Ο εορτασμός ολοκληρώθηκε με παραδοσιακούς χορούς στην κεντρική πλατεία από την Ένωση Ποντίων Χαλανδρίου &quot;Ο Ακρίτας&quot;, το Ίδρυμα Ζήση, το Λύκειο των Ελληνίδων και το Κέντρο Προσχολικής Aγωγής &quot;Σουζάνα&quot;. &amp;nbsp;
