Title:
Οι πολίτες πληρώνουν τις κακές σχέσεις στην Περιφέρεια Αττικής. Του Χάρη Κουγιουμτζόπουλου
Description:
Όταν τσακώνονται τα βουβάλια στο βάλτο την πληρώνουν τα βατράχια. Και κάπως έτσι ως βατράχια πρέπει να νιώθουν οι πολίτες της Περιφέρειας Αττικής που πληρώνουν πολύ βαριά το κόστος των κακών σχέσεων μεταξύ εργαζομένων και διοίκησης. Σχεδόν καθημερινές έχουν γίνει οι καταγγελίες των εργαζομένων με το ευτράπελο να μην καλεί η διοίκηση το ΔΣ του Συλλόγου στην κοπή της πίτας των εργαζομένων. Οι εργαζόμενοι έχουν καταγγείλει παράνομες μεταθέσεις, μέχρι ότι τους παίρνουν τα αυτοκίνητα για να μετακινούνται οι σύμβουλοι και τώρα παραπομπές σε Πειθαρχικά Συμβούλια με αθωωτικές αποφάσεις από την δικαιοσύνη. Παραπομπές μάλιστα εργαζομένων για παραλείψεις υπηρεσιών στις οποίες οι εργαζόμενοι δεν ανήκουν. Όταν δεν ξέρει η διοίκηση σε ποια υπηρεσία ανήκει ένας εργαζόμενος, υπάρχει θέμα. Αίσθηση βέβαια έχει προκαλέσει και το γεγονός ότι δεν υπάρχει ποτέ καμία απάντηση από την διοίκηση για τις καταγγελίες παρά το γεγονός ότι η συγκεκριμένη διοίκηση βγάζει 2 με 3 δελτία τύπου την ημέρα. Γεγονός πάντως είναι ότι αυτές οι σχέσεις μεταξύ εργαζομένων και διοίκησης δεν μπορούν παρά να οδηγούν σε μια αναποτελεσματικότητα και δυσλειτουργία με τεράστιο κόστος για τους πολίτες και οικονομικό, αλλά και ποιότητας των υπηρεσιών. Διαβάστε την νέα καταγγελία των εργαζομένων: Δεν πρόλαβε καλά - καλά να στεγνώσει το μελάνι της παραπομπής στο Πειθαρχικό Συμβούλιο, του συναδέλφου και μέλους του Δ.Σ. του Σ.Υ.Π.Α. Κοντούδη Κυριάκου, για υποτιθέμενη παράβαση καθήκοντος, σε Υπηρεσία που καταρχήν δεν ήταν ποτέ και για υπόθεση που δεν αποφάσιζε εκείνος, ήρθε μετά από 15 ημέρες η αποστομωτική απόφαση του ποινικού Δικαστηρίου, όπου ομόφωνα και με εισήγηση του Εισαγγελέα κρίθηκε αθώος, για το παραπάνω κατηγορητήριο. Δικαιώνοντας απόλυτα όσα είχαμε αναφέρει στην με αρ. πρωτ.: 47/19-02-2023 ανακοίνωση μας. Η περίπτωση αυτή δείχνει: Πως μπορεί να μπλέξει κανείς από μια σκόπιμη καταγγελία, από την πολυνομία, από την εμπλοκή συναρμόδιων υπηρεσιών, από την υποστελέχωση των Υπηρεσιών και γενικά από την αδιαφορία και την απαξίωση των Κυβερνήσεων για την λειτουργία των Δημοσίων Υπηρεσιών. Πως αντιμετωπίζει η Διοίκηση της Περιφέρειας και οι παρατρεχάμενοι αυτής τους εργαζόμενους, τιμωρώντας τους συναδέλφους, που καθημερινά και με αντίξοες συνθήκες φέρνουν εις πέρας τα υπηρεσιακά τους καθήκοντα. Δείχνει την αγωνιώδη προσπάθεια αυτών, που άκριτα αλλά και με σκοπιμότητα παραπέμπουν συναδέλφους στο Πειθαρχικό, για να τους εκφοβίσουν και για να κάνουν συμψηφισμό με άλλες περιπτώσεις που τους βολεύει. Ταυτόχρονα, είναι παράνομο και απαράδεκτο, οι λεγόμενοι «γνωστοί – άγνωστοι», μη υπηρεσιακοί παράγοντες, να έχουν πρόσβαση στους υπηρεσιακούς ατομικούς φακέλους των υπαλλήλων και να ξεσκονίζουν υποθέσεις ετών, για τις οποίες αντί η Διοίκηση να υπερασπίζεται τους εργαζόμενους της, ασκεί πειθαρχικές διώξεις, χωρίς καν διερεύνηση, ούτε καν διαβάζοντας τα έγγραφα που περιλαμβάνονται σε αυτούς. Και το ερώτημα είναι, μετά την δικαίωση των συναδέλφων αυτών, ποιος θα αποκαταστήσει την ηθική και οικονομική βλάβη που θα έχουν υποστεί αυτοί και οι οικογένειες τους ;;; Οι εργαζόμενοι απαιτούμε να σταματήσει η Περιφερειακή Αρχή να μας αντιμετωπίζει ως εν δυνάμει ενόχους, να σταματήσει να αντιμετωπίζει με άλλα κριτήρια και άλλα σταθμά όσους δεν είναι αρεστοί της, να δίνει «ρόλο» στην «παραδιοίκηση». Απατούμε να ανακληθούν έστω και τώρα οι απαράδεκτες πειθαρχικές διώξεις. Κανείς δεν μπορεί να δουλεύει σε καθεστώς φόβου και τιμωρίας. Φτάνει πια. Την καταγγελία υπογράφουν η Πρόεδρος Πανουτσάκο Βέτα και η Γεν. Γραμματέας Παγανέλη Αριάδνη Χάρης ΚουγιουμτζόπουλοςΔημοσιογράφος Τοπικής Αυτοδιοίκησης  
