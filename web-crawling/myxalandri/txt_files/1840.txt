Title:
Αίτημα για νέα λεωφορειακή γραμμή που θα συνδέει Χαλάνδρι και Αγία Παρασκευή
Description:
Ο πρόεδρος του Δ.Σ. του ΟΑΣΑ Τάσος Ταστάνης, συναντήθηκε την Παρασκευή 19 Οκτωβρίου 2018 στα γραφεία του Οργανισμού με τον δήμαρχο Χαλανδρίου Σίμο Ρούσσο και τον πρόεδρο του Δημοτικού Συμβουλίου Αγίας Παρασκευής Γεράσιμο Βλάχο. Στη συνάντηση, στην οποία συζητήθηκαν θέματα που αφορούν το συγκοινωνιακό έργο στις δύο περιοχές, παραβρέθηκαν και υπηρεσιακοί παράγοντες τόσο του Οργανισμού, όσο και των δύο Δήμων. Από την πλευρά των εκπροσώπων των Δήμων Χαλανδρίου και Αγίας Παρασκευής κατατέθηκε αίτημα για τη δρομολόγηση νέας λεωφορειακής γραμμής που θα συνδέει τα κεντρικά σημεία των δύο πόλεων με τον σταθμό του Μετρό «Αγία Παρασκευή». Από την πλευρά του ΟΑΣΑ δόθηκε η διαβεβαίωση ότι η πρόταση θα διερευνηθεί ύστερα από κυκλοφοριακή μελέτη της ευρύτερης περιοχής και το πόρισμά της θα τεθεί υπόψη των εκπροσώπων των δύο Δήμων σε νέα συνάντηση. Μετά το τέλος της συνάντησης ο Τάσος Ταστάνης έκανε την εξής δήλωση: «Είχαμε σήμερα μια πολύ καλή και εποικοδομητική συζήτηση με τον δήμαρχο Χαλανδρίου Σίμο Ρούσσο και τον πρόεδρο του Δημοτικού Συμβουλίου Αγίας Παρασκευής Γεράσιμο Βλάχο. Η σημερινή Διοίκηση του ΟΑΣΑ χαράσσει τη συγκοινωνιακή της πολιτική θεωρώντας στον τομέα αυτό πολύτιμη τη συνεργασία με την Αυτοδιοίκηση και αξιοποιώντας τις προτάσεις της. Θα εξετάσουμε το συγκεκριμένο αίτημα με θετικό πνεύμα και θα ανταποκριθούμε στο μέτρο των δυνατοτήτων μας. Άλλωστε βασική κατεύθυνση της στρατηγικής τόσο του ΟΑΣΑ, όσο και του εποπτεύοντος υπουργείου Υποδομών και Μεταφορών είναι η σύνδεση όλο και περισσότερων λεωφορειακών γραμμών με τα μέσα σταθερής τροχιάς για την καλύτερη και ταχύτερη εξυπηρέτηση του επιβατικού κοινού». &amp;nbsp;
