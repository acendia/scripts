Title:
Ο καφέ κάδος έρχεται ...με κλειδί στο Κάτω Χαλάνδρι
Description:
Με την επέκταση του καφέ κάδου στο Κάτω Χαλάνδρι, ο Δήμος Χαλανδρίου επεκτείνει το σύστημα χωριστής συλλογής των τροφικών αποβλήτων, εκτρέποντας τα τροφικά απόβλητα από την ταφή και δημιουργώντας προϋποθέσεις για την αξιοποίησή τους, με σημαντικά οικονομικά και περιβαλλοντικά οφέλη. Η επέκταση των καφέ κάδων στο Κάτω Χαλάνδρι θα γίνει σε πρώτη φάση στην περιοχή που περικλείεται από τις οδούς Παπανικολή, Εριφύλης, Σαρανταπόρου, Σοφ. Βενιζέλου, Χίου, Αποστολοπούλου και Εθνικής Αντιστάσεως. Στο Κάτω Χαλάνδρι, θα δοκιμαστεί, η λειτουργία των κάδων με «κλειδί», προκειμένου να αποτραπεί η «μόλυνση» του καφέ κάδου από απορρίμματα που πρέπει να απορρίπτονται στον πράσινο ή τον μπλε κάδο. Οι καφέ κάδοι που θα τοποθετηθούν στο Κάτω Χαλάνδρι είναι όγκου 360 lt, και είναι μικρότεροι σε όγκο από αυτούς που έχουν ήδη τοποθετηθεί σε Τούφα, Συνοικισμό και Πολύδροσο. Ο κάθε κάτοικος θα πάρει ειδικό «κλειδί» με το οποίο θα ξεκλειδώνει τον κάδο για να αφήνει τα βιοαπόβλητα που παράγει στην κουζίνα του. Πώς θα γίνει η διαδικασία Προκειμένου να γίνει αποτελεσματικότερη η διαχείριση του καφέ κάδου με «κλειδί», θα πρέπει κάθε πολυκατοικία ή κτήριο να αποστείλει στην ομάδα διαχείρισης του καφέ κάδου και στο e-mail: kafekados@halandri.gr τα εξής στοιχεία: Στοιχεία διαχειριστή ή ιδιοκτήτη ή κατοίκου Διεύθυνση (οδός και αριθμός) E-mail διαχειριστή ή ιδιοκτήτη ή κατοίκου Αριθμό κατοικιών κτηρίου Για οποιαδήποτε περαιτέρω διευκρίνιση, οι ενδιαφερόμενοι/ες μπορούν να καλούν στο τηλ.: 210-6895831. Τι κάνουμε – Τι πρέπει να γνωρίζουμε Οργανώνουμε τη διαχείριση των απορριμμάτων στην κουζίνα μας. Συλλέγουμε τα υπολείμματά μας σε ξεχωριστή σακούλα (κατά προτίμηση βιοαποδομίσιμη). Την πηγαίνουμε στον καφέ κάδο που βρίσκεται πλησιέστερα στη γειτονιά μας. Η αποκομιδή των κάδων γίνεται από ειδικά απορριμματοφόρα που πλένουν τον κάδο σε κάθε άδειασμα. Τα οφέλη Η χωριστή διαλογή στην πηγή με το σύστημα των καφέ κάδων, δημιουργεί πολύτιμη πρώτη ύλη για ● παραγωγή εδαφοβελτιωτικού (κομπόστ) ● παραγωγή ενέργειας (βιοκαύσιμα) και άλλων προϊόντων προστιθέμενης αξίας, όπως κατέδειξε το ευρωπαϊκό πρόγραμμα Waste4Think, το οποίο υλοποίησε, τα προηγούμενα χρόνια, ο Δήμος Χαλανδρίου σε συνεργασία με το ΕΜΠ. Τι πετάμε στον καφέ κάδο Σημειώνεται ότι στον καφέ κάδο ρίχνουμε όλα τα τροφικά απόβλητα που παράγονται κατά την προετοιμασία των φαγητών καθώς και τα υπολείμματα από τα γεύματα και χρησιμοποιημένα χαρτιά κουζίνας. Ειδικότερα, στον καφέ κάδο, απορρίπτουμε: Δημητριακά, ρύζι, άλευρα ● υπολείμματα τροφών, αποφάγια ● υπολείμματα και φίλτρα καφέ, φακελάκια τσάι ● κρέας, ψάρι, ζωικά προϊόντα ● λαχανικά ● φρούτα, φλούδες φρούτων ● χαρτί κουζίνας, χαρτοσακούλες ● γαλακτοκομικά ● τσόφλι αυγού, κουκούτσι ελιάς ● ξηροί καρποί και περιβλήματα ● στάχτη από τζάκι ● κλαδάκια, φύλλα, χώμα ● γκαζόν ● πριονίδι. Περισσότερες πληροφορίες μπορούν να αναζητήσουν οι ενδιαφερόμενοι/ες στον ιστότοπο: www.kafekados.net Μείωση τροφικών αποβλήτων Παράλληλα, ο Δήμος Χαλανδρίου συμμετέχει σε τρία ευρωπαϊκά προγράμματα, που στοχεύουν στη μείωση των τροφικών αποβλήτων και των απωλειών στην αγρο-διατροφική αλυσίδα. Πρόκειται για τα προγράμματα FooDRus, ToNoWaste και Food Connection, που αφορούν σε καινοτόμες δράσεις για την πρόληψη στη σπατάλη τροφίμων, θέμα κρίσιμο στην πολιτική ατζέντα της ΕΕ. Η πρόληψη απωλειών τροφίμων κρίνεται πλέον αναγκαία, δεδομένου ότι είναι πολύ σημαντικές οι οικονομικές και περιβαλλοντικές επιπτώσεις που συνεπάγεται η σπατάλη τροφίμων κατά την παραγωγή, τη μεταποίηση και φυσικά την κατανάλωσή τους. Στο πλαίσιο αυτό λειτουργεί στον Δήμο Χαλανδρίου, η Μονάδα Αποτροπής Απωλειών Τροφίμων και Δημιουργίας Τροφικών Αποβλήτων - Food Loss and Waste Prevention Unit, η οποία εσχάτως διεύρυνε τις δράσεις της, υλοποιώντας μια από τις ελάχιστες μελέτες μετρήσεων απωλειών τροφίμων που έχουν πραγματοποιηθεί ποτέ στην Ελλάδα.  
