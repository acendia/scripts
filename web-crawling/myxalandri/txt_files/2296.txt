Title:
Ψάχνονται στην Περιφέρεια Αττικής για την προστασία των δασών
Description:
Η προοπτική συνεργασίας της Περιφέρειας με τους Συνδέσμους Δήμων της Αττικής για την καλύτερη προστασία των Δασών της Αττικής στο επίκεντρο της συνάντησης του περιφερειάρχη Γ. Πατούλη με τον πρόεδρο του Σ.Π.Α.Π. Β. Σιώμο και τον Πρόεδρο της ΠΕΣΥΔΑΠ Γ. Γουρδομιχάλη Στο πλαίσιο των συναντήσεων που πραγματοποιεί ο περιφερειάρχης Αττικής Γ. Πατούλης με αρμόδιους φορείς με στόχο τη δρομολόγηση συνεργειών για την αποτελεσματικότερη προστασία των πνευμόνων πρασίνου της Αττικής, δέχθηκε στα γραφεία της Περιφέρειας τον πρόεδρο του Συνδέσμου Δήμων για την Προστασία και Ανάπλαση του Πεντελικού (Σ.Π.Α.Π.) Β. Σιώμο και τον πρόεδρο του Περιβαλλοντικού Συνδέσμου Δήμων περιοχής Αθήνας-Πειραιά (ΠΕΣΥΔΑΠ) Γ. Γουρδομιχάλη. Χαρακτηριστικό είναι ότι από την συνάντηση έλειπε ο πρόεδρος του μεγαλύτερου συνδέσμου του Συνδέσμου Προστασίας και Ανάπτυξης Υμηττού. Η συνάντηση έγινε όπως ανακοινώθηκε, στο πλαίσιο της προτεραιότητας που δίνει η διοίκηση της Περιφέρειας σε πολιτικές πρόληψης αλλά και εκπαίδευσης πολιτών και εθελοντών σε ζητήματα πολιτικής προστασίας, κατά τη συζήτηση εξετάστηκαν τρόποι συνεργασίας της με τους Συνδέσμους Δήμων της Αττικής για την καλύτερη προστασία των Δασών της Αττικής. Αν και η Περιφέρεια Αττικής μέχρι σήμερα δεν έχει χρηματοδοτήσει τέτοιου είδους δράσεις, ούτε τις έχει εντάξει στο Περιφερειακό Επιχειρησιακό της Πρόγραμμα, όμως μετά την τεράστια και απροσδόκητη όπως φάνηκε καταστροφή των δασών έγινε μεγάλο το ενδιαφέρον. «Ο Υμηττός, το Όρος Αιγάλεω, το Ποικίλο όρος, η Πεντέλη και η Πάρνηθα αντιπροσωπεύουν τα τελευταία φυσικά αποθέματα της Αττικής, και μετά το φετινό καλοκαίρι δεν υπάρχουν περιθώρια νέων &quot;απωλειών&quot;», ανέφερε χαρακτηριστικά ο περιφερειάρχης και επισήμανε πως με τη συνδρομή των Συνδέσμων Δήμων της Αττικής και αξιοποιώντας την τεχνογνωσία και την εμπειρία τους, μπορούν να αναληφθούν πρωτοβουλίες προληπτικού χαρακτήρα, προκειμένου να προστατεύονται με τον καλύτερο δυνατό τρόπο τα δάση της Αττικής. «Σ&#039; αυτή την εθνική προσπάθεια δεν περισσεύει κανείς. Είναι ανάγκη να αναπτυχθεί ένα νέο μοντέλο πολιτικής προστασίας βασισμένο στην περιφερειακή διακυβέρνηση καθώς η Τοπική Αυτοδιοίκηση Α’ και Β’  Βαθμού γνωρίζει τις τοπικές ανάγκες και τις ιδιαιτερότητες της κάθε περιοχής. Σ&#039; αυτό το πλαίσιο μπορεί να συμβάλλει ουσιαστικά στην ενίσχυση της πολιτικής προστασίας για την καλύτερη θωράκιση των πολιτών», υπογράμμισε ο κ. Πατούλης. Από την πλευρά τους οι δύο πρόεδροι των Συνδέσμων διατύπωσαν τη βούλησή τους να συνδράμουν το έργο της Περιφέρειας με όσα μέσα διαθέτουν. Όμως η εμπειρία έδειξε ότι την φωτιά ή την σβήνεις σε δέκα λεπτά ή μετά δεν μπορείς να την σταματήσεις με τίποτα. Χρειάζεται χρηματοδότηση από την Περιφέρεια Αττικής και για την ανάπτυξη πολυπληθέστερων εθελοντικών ομάδων και για τον πλήρη εξοπλισμό τους.
