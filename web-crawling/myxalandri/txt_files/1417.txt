Title:
Αγκαλιάζουν τα βόρεια προάστια οι Κινέζοι
Description:
Στην Κίνα και συγκεκριμένα στις πόλεις Σινιάγκ και Τσενγκντού βρέθηκε αυτές τις μέρες ο αντιπεριφερειάρχης Bορείου Tομέα Αθηνών, Γιώργος Καραμέρος, προσκεκλημένος του Συνδέσμου Φιλίας και Διεθνών Σχέσεων του Πεκίνου (Friendship Beijing Association for International Exchanges). Εκπροσώπησε την Περιφέρεια Αττικής και τον Συνεργατικό Σχηματισμό (cluster) «Discover North Athens» σε διεθνές πολιτιστικό φεστιβάλ που έρχεται σε συνέχεια της αδελφοποίησης των Ολυμπιακών σταδίων της Αθήνας και του Πεκίνου τον περασμένο Μάϊο. Ο κ. Καραμέρος δώρισε συμβολικά έναν κρατήρα που φιλοτέχνησαν οι Κεραμιστές του Αμαρουσίου, στον εκπρόσωπο του Συνδέσμου και χορηγού του φεστιβάλ, κ. Κάζουν Σαν, ο οποίος είναι και πρόεδρος τους ομίλου εταιριών Rongye Technology Development Co που έχει δείξει επενδυτικό ενδιαφέρον για την Αττική και τα βόρεια προάστια σε επίπεδο Real Estate. «Πλέον η Περιφέρεια Αττικής είναι έτοιμη να δρέψει τους καρπούς του Συνεργατικού Σχηματισμού Discover North Athens» επισήμανε ο αντιπεριφερειάρχης και αναφερόμενος στη συνεργασία που εξελίσσεται σε πολλαπλά επίπεδα πρόσθεσε: «Οι Κινέζοι επιθυμούν να αγκαλιάσουν τα βόρεια προάστια. Στα τέλη του Ιουλίου ξεκινά η άφιξη γκρουπ-επισκεπτών με ενδιαφέρον για τον πολιτισμό μέσω των απευθείας πτήσεων Αθήνα-Πεκίνο της Air China. Στο πρόγραμμα των επισκέψεων περιλαμβάνονται προορισμοί των βορείων προαστίων, όπως ο χώρος των Kεραμιστών στο Μαρούσι αλλά και το ΟΑΚΑ. Επιπλέον, τον Αύγουστο ο Γιάννης Μπουρούσης, που λειτουργεί άτυπα αλλά πολύ ουσιαστικά ως πρεσβευτής του cluster μας στην Κίνα, εξασφάλισε την αθλητική προετοιμασία της ομάδας που αγωνίζεται, στο Μαρούσι και τις Ολυμπιακές εγκαταστάσεις για 5 εβδομάδες. Γεγονός που θα διαφημιστεί πολύ σε μία Περιφέρεια 110 εκατομμύριων ανθρώπων. Θα φέρουμε σε επαφή τους Κινέζους επιχειρηματίες που ενδιαφέρονται να επενδύσουν και με τον οργανισμό &quot;Invest in Greece&quot; με τον οποίο η Περιφέρεια έχει μνημόνιο συνεργασίας. Συμβάλλουμε όλοι στην επανεκκίνηση της ελληνικής οικονομίας με ιδέες, πρωτοβουλίες και προσπάθειες όπως αυτή η αποστολή στην Κίνα, που σημειωτέον, δεν κόστισε ούτε ένα ευρώ στο ελληνικό δημόσιο αλλά εξασφαλίζει θετικά αποτελέσματα για την Αττική». &amp;nbsp;
