Title:
“Πεύκο Πολίτη”: Εκδόθηκε το ΦΕΚ έγκρισης της Πολεοδομικής Μελέτης για την ένταξη στο Σχέδιο Πόλης
Description:
Μια εκκρεμότητα μισού και πλέον αιώνα για την πόλη μας κλείνει με την έκδοση του ΦΕΚ (420/24.05.2023 τ. Δ) με το οποίο εγκρίνεται η Πολεοδομική Μελέτη, που εκπόνησε ο Δήμος Χαλανδρίου, για την ένταξη στο Σχέδιο Πόλης της περιοχής «Ζώνη Δουκίσσης Πλακεντίας - Πεύκο Πολίτη» των 1.300 στρ. Αναλυτικά η ανακοίνωση του Δήμου Χαλανδρίου: Πενήντα δύο (52) χρόνια μετά την έκδοση του Προεδρικού Διατάγματος του 1971, που άφησε την εν λόγω περιοχή εκτός Σχεδίου, 36 χρόνια από την πρώτη απόπειρα σύνταξης Πολεοδομικής Μελέτης για την περιοχή και πέντε χρόνια από τη στιγμή που ο Δήμος Χαλανδρίου κατέθεσε την Πολεοδομική Μελέτη στην αρμόδια δ/νση της Περιφέρειας Αττικής, η οδύσσεια χιλιάδων μικροϊδιοκτητών τελειώνει! Μια μεγάλη αναπτυξιακή ευκαιρία για το Χαλάνδρι δημιουργείται, δικαιώνοντας πλήρως της επίπονες προσπάθειες της σημερινής διοίκησης του Δήμου για την έγκριση της Πολεοδομικής Μελέτης, αλλά και το όραμά της για τον δημόσιο χώρο. Εξαίρεση της ιδιοκτησίας του κολλεγίου και αύξηση εισφορών Το μόνο που άλλαξε στην Πολεοδομική Μελέτη, που ολοκλήρωσε και κατέθεσε ο Δήμος Χαλανδρίου, και ομόφωνα ενέκρινε το ΣΥΠΟΘΑ, είναι η εξαίρεση, με απόφαση του ΥΠΕΝ, της έκτασης των 35.000 τ.μ. του αμερικανικού κολλεγίου ACS. Συνέπεια των παραπάνω είναι, δυστυχώς, η αύξηση των εισφορών σε γη και χρήμα όλων των ιδιοκτητών, προκειμένου να εξασφαλιστεί το νόμιμο ισοζύγιο πρασίνου, που θα κληθούν να καταβάλουν οι πολίτες, οι οποίες σύμφωνα με το ΦΕΚ διαμορφώνονται ως εξής: Για τμήμα ιδιοκτησίας έως 500 τ.μ. ποσοστό 12% Για τμήμα ιδιοκτησίας από 500 τ.μ. έως 1.000 τ.μ. ποσοστό 24% Για τμήμα ιδιοκτησίας από 1.000 έως 2.000 τ.μ. ποσοστό 36% Για τμήμα ιδιοκτησίας από 2.000  τ.μ. μέχρι 10.000 τ.μ. ποσοστό 48% και για πάνω από 10.000 τ.μ. ποσοστό 50% Σίμος Ρούσσος, δήμαρχος Χαλανδρίου: «Μια νέα σελίδα ξεκινά για την πόλη. Θα την γράψουμε μαζί!» «Η σημερινή διοίκηση κατέβαλε, από το 2014, συστηματική, επίπονη και επίμονη προσπάθεια για την ολοκλήρωση της Πολεοδομικής Μελέτης της εκτός Σχεδίου Περιοχής. Κατάφερε, προωθώντας την κατάργηση της Λ. Ελευθέρας Πεντέλης, που αποτελούσε το πάγιο πρόσκομμα στην ολοκλήρωση της μελέτης, να εκπονήσει τη μελέτη, το 2018, και να την καταθέσει στην αρμόδια υπηρεσία της Περιφέρειας Αττικής. Μετά από αδικαιολόγητα πισωγυρίσματα και καθυστερήσεις η Μελέτη προωθήθηκε και εγκρίθηκε τελικά από το ΣΥΠΟΘΑ, τέσσερα ολόκληρα χρόνια μετά, το Φεβρουάριο του 2022. Δυστυχώς, κατά την έγκριση της μελέτης από το υπουργείο Περιβάλλοντος &amp;amp; Ενέργειας εξαιρέθηκε από την Πολεοδομική Μελέτη η ιδιοκτησία των 35.000 τ.μ. του αμερικανικού κολλεγίου ACS. Η πολιτική αυτή επιλογή, σηματοδοτεί, όπως δηλώνεται και στο ΦΕΚ, μια σημαντική αύξηση των εισφορών που πρέπει να καταβάλλουν οι ιδιοκτήτες. »Σε κάθε περίπτωση, η ένταξη της περιοχής αποτελεί μεγάλη αναπτυξιακή ευκαιρία για την πόλη, μιας και αποτελεί το 10% της συνολικής έκτασης του Δήμου και βρίσκεται πάνω σε τρεις σταθμούς Μετρό. Ο Δήμος θα αξιοποιήσει τα 30 στρ. του Νομισματοκοπείου που μας παραχωρήθηκαν με ομόφωνη απόφαση της Βουλής, το 2016, μετά από εισήγηση του Δήμου. Θα γίνουν σχολεία, νηπιαγωγεία, Παιδικοί Σταθμοί, πλατείες, χώροι πρασίνου και πολιτισμού. »Ευχαριστώ από καρδιάς τους εργαζόμενους της Τεχνικής μας Υπηρεσίας που αφιέρωσαν απίστευτο χρόνο, κόπο και επιστημονική γνώση για να ολοκληρώσουν μια εξαιρετικά απαιτητική δουλειά, ιδιαίτερα τη δ/ντρια της Τεχνικής κ. Α. Νότα, την προϊσταμένη κ. Χ. Μπαζάκα και την επιβλέπουσα της μελέτης κ. Γ. Παπαδοπούλου. Ευχαριστώ το μελετητικό γραφείο των κ.κ. Ζώη - Δημητρακόπουλου, που κατάφερε να εκπονήσει μια άρτια τεχνική μελέτη, να περιορίσει στο ελάχιστο τις ενστάσεις, να υπερασπιστεί τις πολιτικές επιλογές του Δήμου για το δημόσιο χώρο, με τεχνική επάρκεια, σοβαρότητα και σταθερότητα. Επίσης την αρχιτέκτονα  κ. Φ. Βαταβάλη, σύμβουλο δημάρχου, τους αντιδημάρχους Έλενα Χριστούλη και Κώστα Γερολυμάτο. Το σύνολο των παρατάξεων του δημοτικού μας συμβουλίου, ακόμη και όσους κατέθεσαν ενστάσεις το 2017, υπερασπιζόμενοι την «Ελευθέρα Πεντέλης». Όλους τους συμπολίτες μας που δώσαμε τη μάχη, από το 1996, με τις επιτροπές αγώνα υπέρ της κατάργησής της. »Τους εντεταλμένους περιφερειακούς συμβούλους Χωρικού Σχεδιασμού, κ.κ. Α. Κατσιγιάννη και Φ. Δαλιάνη, τη δ/ντρια Χωροταξικού Σχεδιασμού κ. Ε. Μικράκη, τον κ. Γ. Καραγιάννη από το υπουργείο Υποδομών για την καλή συνεργασία και τον περιφερειάρχη κ. Γ. Πατούλη. »Τα κόμματα και τους βουλευτές του ΚΚΕ, του ΣΥΡΙΖΑ και του ΜΕΡΑ25, που κατέθεσαν επερωτήσεις από το 2020 πιέζοντας για την επιτυχή έκβαση. »Περισσότερο από όλους τον γενικό γραμματέα του ΥΠΕΝ κ. Ε. Μπακογιάννη, με τον οποίον ήδη επικοινώνησα τηλεφωνικά, μεταφέροντας τις ευχαριστίες όλων των πολιτών του Χαλανδρίου. Και φυσικά τον υπουργό κ. Ν. Ταγαρά για την τελική υπογραφή. Μια νέα σελίδα ξεκινά για την πόλη. Θα την γράψουμε μαζί!», κατέληξε ο δήμαρχος Χαλανδρίου Σίμος Ρούσσος. Τα εμπόδια που ξεπεράστηκαν Απαιτήθηκαν επίπονες προσπάθειες της σημερινής διοίκησης και των υπηρεσιών του Δήμου για την ολοκλήρωση της Πολεοδομικής Μελέτης της εκτός Σχεδίου περιοχής, προσπάθειες οι οποίες ξεκίνησαν το 2015. Ο δρόμος για τη σύνταξη της Πολεοδομικής Μελέτης άνοιξε με την κατάργηση της Λ. Ελευθέρας Πεντέλης, που εισηγήθηκε η σημερινή διοίκηση, παρά τις, καταρχήν, έντονες αντιδράσεις πολλών δημοτικών παρατάξεων. Η Λ. Ελευθέρας Πεντέλης, που ήταν προαπαιτούμενο για τη σύνταξη της μελέτης, με βάση το ΠΔ του 1971, προοριζόταν να γίνει ένα οδικός άξονας πλάτους 40-90 μέτρων, ο οποίος θα συνέδεε τη Λ. Μεσογείων με τη Δουκίσσης Πλακεντίας. Πρακτικά, θα διχοτομούσε την πόλη, λειτουργώντας ως εκτροπή της Λεωφόρου Μεσογείων μέσα στο Χαλάνδρι και θα δημιουργούσε υποχρεώσεις για αποζημιώσεις 27 στρεμμάτων (!). Με την κατάργησή της, ο Δήμος κατάφερε να ολοκληρώσει την Πολεοδομική Μελέτη και να την καταθέσει προς έγκριση στην δ/νση Περιβάλλοντος και Χωρικού Σχεδιασμού της Περιφέρειας Αττικής, στις 15 Φεβρουαρίου 2018. Η μελέτη, αφού έμεινε στα συρτάρια της Περιφέρειας επί 4 ολόκληρα χρόνια (!) εγκρίθηκε τελικά από το ΣΥΠΟΘΑ τον Φεβρουάριο του 2022. Το ιστορικό της πολύπαθης ένταξης στο Σχέδιο Πόλης Η πολεοδόμηση της περιοχής «Πεύκο Πολίτη» έχει περάσει από τα 40 κύματα της γραφειοκρατίας του ελληνικού κράτους, που έφτασε μέχρι του σημείου να απαιτεί από τον Δήμο Χαλανδρίου να κατασκευάσει παράδρομους σε πολεοδομημένη περιοχή, δίπλα στη Δουκίσσης Πλακεντίας! Το σενάριο προέβλεπε να απαλλοτριωθούν περίπου 27.000 τ.μ. με υπολογιζόμενο κόστος περίπου 15 εκατ. ευρώ (!) και να απομακρυνθούν από τα σπίτια τους σχεδόν 30 οικογένειες. Η μακρά ιστορία πολεοδόμησης της περιοχής «Πεύκο Πολίτη» ξεκινά το 1971. 1971 – Το Προεδρικό Διάταγμα, αλλά και οι συνακόλουθες αναθεωρήσεις του, δεν εντάσσουν την περιοχή «Πεύκο Πολίτη» στο Σχέδιο Πόλης του Χαλανδρίου. 1987 – Ξεκινά ο μαραθώνιος σύνταξης της σχετικής Πολεοδομικής Μελέτης, η οποία όλα τα προηγούμενα χρόνια «σκόνταφτε» στο γεγονός ότι το Π.Δ. του ‘71 όριζε ως προαπαιτούμενο, τον σχεδιασμό της Λ. Ελευθέρας Πεντέλης, που θα συνέδεε τη Λ. Μεσογείων με την οδό Δ. Πλακεντίας. Σενάριο ανέφικτο δεδομένου ότι ο Δήμος ΔΕΝ είχε αρμοδιότητα να υλοποιήσει τον συγκεκριμένο άξονα. 2018 – Η σημερινή διοίκηση του Δήμου Χαλανδρίου καταφέρνει τελικά να ολοκληρώσει την Πολεοδομική Μελέτη, δρομολογώντας μετά από επίπονες προσπάθειες την κατάργηση της Λ. Ελευθέρας Πεντέλης, με την απόφαση 277/2015 του Δημοτικού Συμβουλίου. 2019 – Το ΣΥΠΟΘΑ δεν λαμβάνει απόφαση για την Πολεοδομική Μελέτη, κρίνοντας, μετά από εισήγηση της επικεφαλής της δ/νσης Περιβάλλοντος και Πολεοδομικού Σχεδιασμού, ότι έπρεπε να προηγηθεί γνωμοδότηση της Δ/νσης Οδικών Υποδομών (Δ.Ο.Υ.) του υπουργείου Υποδομών επί των οδικών αξόνων που συμπεριλαμβάνονται στην περιοχή μελέτης. 2019 (Ιούλιος) – Η Διεύθυνση Οδικών Υποδομών ζητά ουσιαστικά τον επανασχεδιασμό της Πολεοδομικής Μελέτης, προτείνοντας στον Δήμο την κατασκευή παράδρομων, οι οποίοι δεν προβλέπονται από καμία μελέτη. Για την υλοποίησή τους ο Δήμος θα έπρεπε να απαλλοτριώσει περίπου συνολικά 27.000 τ.μ. (χωρίς να υπολογίζονται τα κτίσματα) επιπλέον των προβλεπόμενων από τη μελέτη και να απομακρύνει από τα σπίτια τους σχεδόν 30 οικογένειες. Το κόστος των αποζημιώσεων εκτιμάται ότι θα ήταν της τάξης των 15 εκ. ευρώ! 2020 – Μετά τις έντονες δημόσιες  διαμαρτυρίες του Δήμου, ο περιφερειάρχης κ. Γ. Πατούλης συγκαλεί τηλεδιάσκεψη όπου συναποφασίζεται οδικός χάρτης για την άρση του αδιεξόδου. 2021 – Εγκρίνεται το νέο Γενικό Πολεοδομικό Σχέδιο της πόλης. Κατόπιν νέας απαίτησης της Περιφέρειας, ο Δήμος προχωρά σε νέα ανάρτηση της Μελέτης και την καταθέτει εκ νέου, παίρνοντας υπόψη κάθε υπόδειξη της Περιφέρειας, προκειμένου να επιλυθεί το ζήτημα. 2021 (Αύγουστος) – Η μελέτη κατατίθεται εκ νέου στη δ/νση Περιβάλλοντος και Πολεοδομικού Σχεδιασμού της Περιφέρειας Αττικής, η οποία, μετά από έξι μήνες, προωθεί, με θετική εισήγηση, τη μελέτη για έγκριση από το ΣΥΠΟΘΑ. 2022 (Φεβρουάριος) – Η Πολεοδομική Μελέτη εγκρίνεται από το ΣΥΠΟΘΑ. 2023 (Μάιος) – Εκδίδεται το πολυναμενόμενο ΦΕΚ έγκρισης Πολεοδομικής Μελέτης. Προηγήθηκε η έγκριση από το ΥΠΕΝ, με την εξαίρεση από τη μελέτη των 35.000 τ.μ. του αμερικανικού κολλεγίου ACS, και ο σχετικός έλεγχος νομιμότητας από το Συμβούλιο της Επικρατείας.  
