Title:
Ο Χειμώνας κυριαρχεί στο Χαλάνδρι - Πτώση θερμοκρασίας, ισχυροί βοριάδες και χιονόνερο
Description:
Χειμωνιάτικο, επιτέλους, το &quot;καιρικό σκηνικό&quot; στο Χαλάνδρι, από τις αρχές της εβδομάδας, καθώς ψυχρότερες αέριες μάζες πολικής προελεύσεως εγκαταστάθηκαν στην περιοχή μας με αποτέλεσμα την αισθητή πτώση της θερμοκρασίας. Η ψυχρή εισβολή που εκδηλώθηκε στη χώρα μας, από την Τρίτη μέχρι την Πέμπτη, κατάφερε, μεταξύ των άλλων, να &quot;ντύσει στα λευκά&quot; την Πάρνηθα αλλά και την κορυφή της Πεντέλης και να φέρει &quot;άρωμα χιονιά&quot; με ανεμόβροχο, ψυχρούς βοριάδες και αίσθηση ψύχους κάτω από 10°C, στο λεκανοπέδιο της Αθήνας. Το χειμωνιάτικο &quot;σκηνικό&quot; προβλέπεται να μας συντροφεύσει στην &quot;τελική πορεία&quot; για τα Χριστούγεννα με δύο νέες ψυχρές εισβολές να επηρεάζουν τη χώρα μας: Η πρώτη ψυχρή εισβολή θα μας &quot;απασχολήσει&quot; το Σαββατοκύριακο, 18-19/12/2021 και να φέρει στο Χαλάνδρι πυκνή συννεφιά, ανεμόβροχο, ισχυρούς βοριάδες και νέα πτώση της θερμοκρασίας, η οποία δεν προβλέπεται να ξεπεράσει τους 10°C. Οι ελάχιστες τιμές θα πέσουν κάτω από 5°C και η αίσθηση ψύχους θα είναι κοντά στους 0°C λόγω των ενισχυμένων ανέμων. Χιονοπτώσεις θα σημειωθούν στα γύρω ορεινά και ημιορεινά τμήματα και δεν αποκλείεται, κατά διαστήματα, να σημειωθεί χιονόνερο και, κυρίως την Κυριακή, να εμφανιστούν οι πρώτες &quot;λιωμένες&quot; νιφάδες του Χειμώνα και στις γειτονιές του Χαλανδρίου. Σε γενικές γραμμές, τα φαινόμενα δεν θα έχουν μεγάλη ένταση και, την Κυριακή, ενδέχεται να υπάρξουν και ανοίγματα του καιρού. Η δεύτερη ψυχρή εισβολή, θα μας &quot;απασχολήσει&quot; την Τρίτη 21/12 και την Τετάρτη 22/12 και θα έχει ως κύρια στοιχεία τη νέα πτώση της θερμοκρασίας. Τα προγνωστικά στοιχεία δεν είναι ξεκάθαρα ως προς την εξέλιξη των φαινομένων, στα πλαίσια αυτής της διαταραχής, η πιθανότητα, όμως, για φαινόμενα αξιόλογης έντασης, είναι μικρή και το πιο πιθανό είναι οι όποιες βροχές / χιονόνερο να έχουν ασθενή και παροδικό χαρακτήρα. Αξίζει, ωστόσο, να σημειωθεί και η πιθανότητα, ο λευκός επισκέπτης να κάνει, νωχελικά την εμφάνισή του, στους δρόμους του Χαλανδρίου, κυρίως τη νύχτα της Τρίτης προς την Τετάρτη, και διάσπαρτες &quot;νιφάδες&quot; να &quot;χορέψουν&quot; έξω από τις στολισμένες βιτρίνες. Η ψυχρή αέρια μάζα προβλέπεται να διατηρηθεί στη χώρα μας και την Πέμπτη 23/12, διατηρώντας την θερμοκρασία σε χαμηλά επίπεδα, κυρίως κατά τη διάρκεια της νύχτας. Όσον αφορά την εξέλιξη του καιρού κατά την παραμονή και την ημέρα των Χριστουγέννων, με βάση τα σημερινά στοιχεία, το πιο &quot;πιθανό σενάριο&quot;, είναι να έχει σαν γενικά χαρακτηριστικά στοιχεία τις ήπιες συνθήκες με διαστήματα ηλιοφάνειας, ασθενείς, γενικά ανέμους και άνοδο της θερμοκρασίας. Η προγνωσιμότητα, ωστόσο, για εκείνη την περίοδο είναι αρκετά χαμηλή και δεν μπορεί να γίνει, ακόμα, ασφαλής εκτίμηση. Αξίζει, τέλος, να σημειωθεί η ευνοϊκή, για νέες ψυχρές εισβολές στη χώρα μας, ατμοσφαιρική κυκλοφορία, η οποία προβλέπεται να διατηρηθεί, σε γενικές γραμμές, μέχρι και το τέλος του έτους και, δεν αποκλείεται, να φέρει τον &quot;λευκό εισβολέα&quot; σε &quot;φάση πολιορκίας&quot;. Γεώργιος ΠαπακωστόπουλοςΑναλυτής-προγνώστης καιρού / Συντονιστής προγνώσεων καιρού SiMeteo.gr
