Title:
Δεκάδες εθελοντές στήριξαν τη δράση καθαρισμού της Ρεματιάς Χαλανδρίου
Description:
Η συμμετοχή δεκάδων εθελοντών, μεταξύ των οποίων πολλά παιδιά, μετέτρεψε τη δράση καθαρισμού της Ρεματιάς, την Κυριακή 28 Μαΐου 2023, σε μέρα γιορτής και ευαισθητοποίησης για το περιβάλλον. Η δράση «Καθαρίζουμε τη Ρεματιά - Γιορτάζουμε την Παγκόσμια Ημέρα Περιβάλλοντος», ξεκίνησε από το πρόσφατα αναδασωμένο πάρκο της Φραγκοκλησιάς, όπου μοιράστηκαν στους εθελοντές γάντια και σακούλες απορριμμάτων, και κατέληξε στο πλάτωμα του Προφήτη Ηλία. Οι συμμετέχοντες/ουσες ακολούθησαν τη διαδρομή μέσα στην κοίτη της Ρεματιάς περισυλλέγοντας απορρίμματα και απολαμβάνοντας, συγχρόνως, τη βόλτα και την παρέα. Μέλη των Εθελοντών Πολιτικής Προστασίας είχαν φροντίσει από την προηγούμενη μέρα να τοποθετήσουν ιμάντες σε διάφορα σημεία της διαδρομής, έτσι ώστε να διευκολύνουν τη διέλευση των περιπατητών. Ο γεωλόγος και μέλος του Δ.Σ. των Εθελοντών Πολιτικής Προστασίας, κ. Βασίλης Περλέρος, μοιράστηκε με όλους χρήσιμες πληροφορίες για τη Ρεματιά, τη χλωρίδα και την πανίδα της, αλλά και για το Αδριάνειο Υδραγωγείο, με αφορμή τους αγωγούς αλλά και τα φρεάτια που είναι διακριτά σε διάφορα σημεία της Ρεματιάς. Πρόκειται για απομεινάρια του Αδριάνειου αγωγού που ξεκινούσε από την Πεντέλη και συναντούσε στην περιοχή του Συνοικισμού, τον κύριο αγωγό του Υδραγωγείου, τον προερχόμενο από την Πάρνηθα. Με μια ενδιάμεση στάση στο Θέατρο της Ρεματιάς, όπου τους περιπατητές περίμεναν νερό και μπανάνες, προσφορά του Συλλόγου Προστασίας Ρεματιάς Πεντέλης - Χαλανδρίου, η διέλευση του ρέματος κατέληξε στο πλάτωμα του Προφήτη Ηλία, όπου ανανεώθηκε το ραντεβού για τις επόμενες που θα κάνει ο Δήμος, με αφορμή την Παγκόσμια Ημέρα Περιβάλλοντος. Απομακρύνθηκαν από τη Ρεματιά μας τουλάχιστον 35 σακούλες απορριμμάτων, όπως επίσης ογκώδη αντικείμενα (καρότσια σούπερ μάρκετ, ντουλάπια). Μετά τους εθελοντές, τη σκυτάλη ανέλαβε η διεύθυνση Διαχείρισης Απορριμμάτων. «Ευχαριστούμε θερμά τους Εθελοντές Πολιτικής Προστασίας του Δήμου Χαλανδρίου, τον Σύλλογο Προστασίας Ρεματιάς Πεντέλης - Χαλανδρίου, τους προσκόπους του 3ου Συστήματος Τούφας Χαλανδρίου που με το κέφι και την ορμή τους έδωσαν στη δράση χαρακτήρα γιορτής, αλλά και τους εργαζόμενους στην υπηρεσία Καθαριότητας και την Πολιτική Προστασία που ήταν επί ποδός από νωρίς το πρωί της Κυριακής», αναφέρει ο Δήμος Χαλανδρίου στην ανακοίνωσή του.  
