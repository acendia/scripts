Title:
Ένωση Γονέων Χαλανδρίου και Δημοτική Αρχή συζήτησαν για τα ζητήματα Παιδείας
Description:
Δελτίο Τύπου της Ένωσης Συλλόγων Γονέων Μαθητών Χαλανδρίου για τη συνάντηση που πραγματοποιήθηκε στις 8/3/2018 με πρωτοβουλία της Δημοτικής Αρχής για να συζητηθούν τα προβλήματα της Παιδείας στο Χαλάνδρι:&amp;nbsp; Την Πέμπτη, 8 Μαρτίου, μετά από πρόσκληση του Αντιδημάρχου Παιδείας, πραγματοποιήθηκε ενημερωτική συνάντηση για τα θέματα Παιδείας του Δήμου μας στην οποία είχαν κληθεί να συμμετέχουν, εκτός από την Ένωση, οι εκπρόσωποι των Δημοτικών Παρατάξεων και οι συνδικαλιστικοί φορείς των εκπαιδευτικών Α/βάθμιας Εκπαίδευσης «Ο Περικλής» και Β/βάθμιας Εκπαίδευσης η Α’ - Γ’ ΕΛΜΕ. Στη συνάντηση συμμετείχαν ο Αντιδήμαρχος Τεχνικών Υπηρεσιών, οι Πρόεδροι των δύο Σχολικών Επιτροπών και υπηρεσιακοί παράγοντες του Δήμου. Από την συνάντηση έλαμψαν δια της απουσίας τους οι εκπρόσωποι του «Περικλή» και των Δημοτικών Παρατάξεων, με φωτεινή εξαίρεση τους ανεξάρτητους Δημοτικούς Συμβούλους κ.κ. Γ. Καλομοίρη και Θ. Αλεξίου, γεγονός που προκάλεσε αλγεινή εντύπωση και επικριτικά σχόλια. Οι εκπρόσωποι του Δήμου έκαναν ένα απολογισμό των δράσεων και των ενεργειών που έχουν αναληφθεί τα τελευταία χρόνια, με ιδιαίτερη έμφαση στα προβλήματα στις οικοδομικές άδειες των Σχολείων, τα προγράμματα τεχνικών επεμβάσεων που έχουν γίνει και εξελίσσονται, την προσπάθεια καταγραφής των προβλημάτων στις κτηριακές υποδομές. Αναφέρθηκαν στα πολιτιστικά προγράμματα που υλοποιούνται στα Σχολεία μας σε συνεργασία με τους εκπαιδευτικούς, όπως στον «Μαραθώνιο Ανάγνωσης» που πραγματοποιείται εδώ και μια δεκαετία από την Δημοτική Βιβλιοθήκη «Μίμης Βασιλόπουλος», το πρόγραμμα Θεατρικών Παραστάσεων στα Σχολεία, το Φεστιβάλ Παραμυθιού και το «Πρόγραμμα Άθλησης για Όλους». Ο Αντιδήμαρχος Τεχνικών Υπηρεσιών στάθηκε στην σχεδιαζόμενη μεγάλη εργολαβία επισκευών και εξωραϊσμού των Σχολείων, για την οποία έχουμε ενημερώσει ήδη τους Συλλόγους Γονέων, και ο προϋπολογισμός επιδιώκεται να ανέλθει στα 1,2 εκατ. €, πλην όμως δεν προβλέπεται να έχει υπογραφεί πριν το φθινόπωρο, ενώ το χρονοδιάγραμμά της θα είναι σε ορίζοντα τουλάχιστον διετίας. Για το χρόνιο ζήτημα της πρόσβασης μαθητών με αναπηρία, ένα ζήτημα που η Ένωση θέτει ανελλιπώς την τελευταία τριετία, συνεχίζεται ακόμη η προσπάθεια να ενταχθεί σε πρόγραμμα του ΕΣΠΑ, με άγνωστη μέχρι στιγμής κατάληξη. Ο Αντιδήμαρχος Παιδείας επισήμανε τα προβλήματα φύλαξης και καθαριότητας των Σχολείων όπου με την συνεχή μείωση του μόνιμου βοηθητικού προσωπικού και την αδυναμία πρόσληψης νέου λόγω των μνημονιακών επιταγών, θα διογκώνονται, χωρίς όμως να είναι σε θέση να δώσει απαντήσεις πώς θα αντιμετωπιστούν τα προβλήματα αυτά. Ενημέρωσε επίσης ότι προβλέπεται επιχορήγηση ύψους 400.000 € προς τις Σχολικές Επιτροπές από τον προϋπολογισμό του Δήμου και ένα πρόσθετο κονδύλι 150.000 € για την αγορά μηχανογραφικού εξοπλισμού – πάντοτε υπό την αίρεση της έγκρισης της σχετικής δαπάνης από τον Επίτροπο του Ελεγκτικού Συνεδρίου, αφού στο πρόβλημα δεν έχει βρεθεί οριστική λύση. Οι Πρόεδροι των Σχολικών Επιτροπών μας ενημέρωσαν για την οικονομική κατάσταση των Σχολικών Επιτροπών, που είναι καλή, υπογράμμισαν ότι τα δύο Σώματα συγκαλούνται και λειτουργούν τακτικά, ενώ δεν υπάρχει αίτημα των Σχολείων που να μην έχει συζητηθεί και ικανοποιηθεί. Υπογράμμισαν ότι οι γονείς δεν πρέπει να αποτελούν τα εύκολα «θύματα» όταν οι Διευθυντές τους ζητούν – αυθαίρετα και παράνομα – χρήματα για να καλύψουν ανάγκες των Σχολείων και ζήτησαν να ενημερώνονται σε κάθε τέτοια περίπτωση. Η Ένωση επισήμανε για μια ακόμη φορά ότι προκειμένου να ικανοποιούνται με ορθολογικό τρόπο οι ανάγκες των Σχολείων μας οι Σχολικές Επιτροπές οφείλουν να καταρτίζουν, άτυπους έστω, προϋπολογισμούς (αφού η νομοθεσία δεν προβλέπει ανάλογη υποχρέωση για τα Σχολεία και τις Σχολικές Επιτροπές) καθώς τα μέλη των Σχολικών Επιτροπών καλούνται να αποφασίζουν ευκαιριακά και κατά περίπτωση, χωρίς να έχουν πλήρη εικόνα των αναγκών, των οικονομικών δεδομένων και προγραμματισμό σε βάθος χρόνου. Χαρακτηριστικό παράδειγμα ανεπαρκούς προγραμματισμού είναι το γεγονός ότι οι Σχολικές Επιτροπές έχουν ήδη εγκρίνει σημαντικά ποσά για την αγορά μηχανογραφικού εξοπλισμού όταν το διαθέσιμο σχετικό κονδύλι των 150.000 € από τον προϋπολογισμό του Δήμου παραμένει αναξιοποίητο. Όσον αφορά το χρόνιο πρόβλημα της σχολικής στέγης, ιδίως σε σχέση με τον υπερκορεσμό των Δημοτικών Σχολείων και την απουσία Λυκείου στην περιοχή του Πατήματος, αλλά και με την στέγαση των ΕΠΑ.Λ., δεν υπήρξε νεότερη ενημέρωση. Υπενθυμίζουμε ότι έχει κατατεθεί στην ΚΤ.ΥΠ. (πρώην Ο.Σ.Κ.) ο σχετικός φάκελος για την ανέγερση του 17ου Δημοτικού Σχολείου, όμως μέχρι σήμερα καμία πρόοδος δεν έχει σημειωθεί. Το ίδιο ισχύει και για το 17ο Νηπιαγωγείο. Όσον αφορά την ίδρυση του 6ου Γενικού Λυκείου, μετά την αμετάκλητη απώλεια για τον Δήμο του σχετικού οικοπέδου (το λεγόμενο «κτήμα Ανδροβιτσανέα»), δεν έχει αναληφθεί καμία ενέργεια για να εξευρεθεί άλλο κατάλληλο οικόπεδο. Σχετικά με τα προβλήματα που αναμένεται να δημιουργηθούν με την θεσμοθέτηση του υποχρεωτικού διετούς Νηπιαγωγείου, αναφέρθηκε ότι οι διαθέσιμες θέσεις στα Νηπιαγωγεία του Χαλανδρίου είναι περί τις 850, όταν οι γεννήσεις στο Χαλάνδρι εκτιμώνται στις 560 το χρόνο. Σύμφωνα με τη Δημοτική Αρχή η διαφορά που προκύπτει (1120 νήπια για 850 θέσεις) δεν αναμένεται να δημιουργήσει πρόβλημα υπερκορεσμού γιατί «πολλοί γονείς επιλέγουν να στέλνουν τα παιδιά τους σε ιδιωτικά σχολεία»! Για το πρόβλημα που προκύπτει από την συστέγαση Νηπιαγωγείων και Δημοτικών Σχολείων η Δημοτική Αρχή αναγνωρίζει μεν το πρόβλημα, όμως δεν έχει κανένα σχέδιο να το αντιμετωπίσει. Από την Ένωση επισημάνθηκε επίσης ο κίνδυνος και για την ίδια την ύπαρξη της Επαγγελματικής Εκπαίδευσης στο Χαλάνδρι υπό το πρίσμα της λειτουργίας του νέου, σύγχρονου εκπαιδευτικού συγκροτήματος για την Επαγγελματική Εκπαίδευση στην Αγία Παρασκευή (πρώην «Εκπαιδευτήρια Μπαρμπίκα»), σε συνδυασμό με τα ακατάλληλα μισθωμένα κτήρια των ΕΠΑ.Λ. και τα παρωχημένα Εργαστηριακά Κέντρα του Χαλανδρίου. Όπως προέκυψε από τη συζήτηση, είναι σχεδόν ειλημμένη απόφαση να μεταφερθεί το 1ο ΕΠΑ.Λ. Χαλανδρίου στον νέο εκπαιδευτικό συγκρότημα της Αγίας Παρασκευής («προσωρινά», κατά δήλωση του αρμοδίου Αντιδημάρχου, αλλά ουδέν μονιμότερον του προσωρινού) με αποτέλεσμα το 1ο ΕΠΑ.Λ. να είναι μόνο κατ’ όνομα Χαλανδρίου. Δεν διαφάνηκε επίσης καμία διάθεση από την Δημοτική Αρχή να προχωρήσει η κατασκευή σχολικού συγκροτήματος για να στεγαστούν τα ΕΠΑ.Λ. του Χαλανδρίου στο λεγόμενο «Οικόπεδο Αεροπορίας» στο Κάτω Χαλάνδρι που είναι απαλλοτριωμένο για το σκοπό αυτό. Παρά την παρότρυνση της Ένωσης, ο Δήμος απέφυγε να ενδιαφερθεί να διερευνήσει άλλες πηγές χρηματοδότησης για την ανέγερση των Σχολείων που χρειάζεται η πόλη μας, και μάλιστα αποποιήθηκε την σχετική αρμοδιότητα που έχει μεταβιβαστεί με τον «Καλλικράτη» στους Δήμους, αφήνοντας τα πάντα στις διαθέσεις και τις προτεραιότητες της ΚΤ.ΥΠ. – της οποίας μάλιστα το μέλλον είναι άδηλο μετά την ένταξή της στο λεγόμενο «Υπερταμείο». Αυτή η κατάσταση εγγυάται ότι για πολλά χρόνια ακόμη τα προβλήματα της σχολικής στέγης στο Χαλάνδρι θα διαιωνίζονται. Συμπερασματικά: Διαπιστώσαμε ότι τα ζητήματα της Παιδείας ενδιαφέρουν πολύ λίγους από τους εμπλεκόμενους φορείς. Παρακολουθήσαμε για μια ακόμη φορά έναν απολογισμό δράσεων και ενεργειών που έχουν αναληφθεί τα τελευταία χρόνια από τη Δημοτική Αρχή και, αναντίρρητα, έχουν βελτιώσει αρκετά τόσο τη λειτουργία των Σχολικών Επιτροπών όσο και την κατάσταση των Σχολείων μας εν γένει. Αντιληφθήκαμε όμως ότι σε μια σειρά από κρίσιμα προβλήματα της Σχολικής Κοινότητας δεν υπάρχουν απαντήσεις. Η Δημοτική Αρχή αναγνωρίζει τα προβλήματα, όμως προβάλλει κάθε λογής θεσμικά και νομικίστικα εμπόδια ως δικαιολογία, χωρίς να έχει σκοπό να διεκδικεί από την Κυβέρνηση την επίλυση τους. Είμαστε πλέον πεπεισμένοι ότι για τα προσεχή χρόνια, τα προβλήματα θα συνεχίσουν να μας απασχολούν: τα Νηπιαγωγεία μας θα κορεστούν, τα παιδιά του Πατήματος θα συνεχίζουν να πηγαίνουν σε Σχολεία γειτονικών Δήμων, η Επαγγελματική Εκπαίδευση θα φυτοζωεί, αν δεν πάψει να υφίσταται, τα παιδιά μας θα παραμένουν ψηφιακά αναλφάβητα, τα Σχολεία μας θα είναι αφύλακτα, η πρωινή καθαριότητα και η σίτιση των παιδιών θα εξακολουθεί να πληρώνεται από τους γονείς, κλπ. Στην εποχή της θεσμοθετημένης λιτότητας, της διαρκούς απαξίωσης του Δημόσιου τομέα γενικότερα και της Δημόσιας Παιδείας ειδικότερα, η Ένωση μαζί με τους Συλλόγους Γονέων θα συνεχίσουμε τον αγώνα μας ώστε να διεκδικούμε από όλους τους φορείς να βρεθούν λύσεις στα προβλήματα που ταλανίζουν την Σχολική Κοινότητα του Χαλανδρίου. Το Διοικητικό Συμβούλιο της Ένωσης Συλλόγων Γονέων Μαθητών του Δήμου Χαλανδρίου &amp;nbsp;
