Title:
Δράσεις πρόληψης και ευαισθητοποίησης Συμβουλευτικού Κέντρου Γυναικών Δήμου Χαλανδρίου
Description:
25 ΝΟΕΜΒΡΙΟΥ - Παγκόσμια ημέρα για την εξάλειψη της βίας κατά των γυναικών “Η βία κατά των γυναικών είναι ίσως η πιο επαίσχυντη παραβίαση των ανθρωπίνων δικαιωμάτων: Δεν κάνει διαχωρισμό μεταξύ συνόρων, πολιτισμών ή πλούτου. Όσο συνεχίζεται, δεν μπορούμε να ισχυριζόμαστε ότι κάνουμε ουσιαστική πρόοδο προς την ισότητα, την ανάπτυξη και την ειρήνη”. (4η Παγκόσμια Διάσκεψη Γυναικών στο Πεκίνο). 25 Νοεμβρίου 2017... 1 στις 3 γυναίκες εξακολουθεί να πέφτει θύμα σωματικής ή σεξουαλικής βίας και παρά την αυξανόμενη διεθνή προσοχή στο ζήτημα, τα επίπεδα της βίας κατά των γυναικών παραμένουν υψηλά, περιλαμβάνοντας ενδοοικογενειακή βία, σεξουαλική παρενόχληση, βιασμούς, ακρωτηριασμούς γεννητικών οργάνων, καταναγκαστικούς γάμους και trafficking. Με αφορμή την Παγκόσμια ημέρα για την εξάλειψη της βίας κατά των γυναικών, το Συμβουλευτικό Κέντρο Γυναικών του Δήμου Χαλανδρίου πραγματοποιεί μια σειρά δράσεων ενημέρωσης και ευαισθητοποίησης που απευθύνεται σε σχολεία και αστυνομικά τμήματα του Χαλανδρίου και της ευρύτερης Βορειοανατολικής Αττικής, με στόχο την πρόληψη και την καταπολέμηση του φαινομένου της έμφυλης βίας. Συγκεκριμένα: Στις 9/11/2017, η κοινωνιολόγος και η νομικός του Συμβουλευτικού Κέντρου υλοποίησαν επιμορφωτική συνάντηση με τους αξιωματικούς του Α.Τ. Αγίας Παρασκευής, στην οποία παρουσιάστηκαν ο νόμος για την ενδοοικογενειακή βία, τρόποι διαχείρισης των περιστατικών και το πλαίσιο των παραπομπών. Συζητήθηκαν επίσης μελέτες περιπτώσεων και υπογραμμίστηκε η σπουδαιότητα της αγαστής συνεργασίας μεταξύ των δυο φορέων. Στις 21/11/2017, πραγματοποιήθηκε αντίστοιχη συνάντηση των στελεχών του Συμβουλευτικού Κέντρου με τους αξιωματικούς του Α.Τ. Χαλανδρίου. Ακολουθούν οι εξής δράσεις: Πέμπτη, 23/11/17 - Βιωματική δράση δίωρης διάρκειας από την κοινωνική λειτουργό και την ψυχολόγο του Κέντρου στους μαθητές και τις μαθήτριες της Γ&#039; τάξης του 4ου Γυμνασίου Δήμου Χαλανδρίου με θέμα “Χτίζοντας Υγιείς Συντροφικές Σχέσεις”. Παρασκευή, 24/11/17 – “Χτίζοντας Υγιείς Συντροφικές Σχέσεις”, βιωματική δράση στους μαθητές και τις μαθήτριες της Γ&#039; τάξης του 8ου Γυμνασίου Δήμου Χαλανδρίου. Δευτέρα, 27/11/17 - “Χτίζοντας Υγιείς Συντροφικές Σχέσεις”, βιωματική δράση στους μαθητές και τις μαθήτριες της Γ&#039; τάξης του 7ου Γυμνασίου Δήμου Χαλανδρίου. Τρίτη, 28/11/17 – Επιμορφωτική συνάντηση των στελεχών του Κέντρου με τους αξιωματικούς του Α.Τ. Μελισσίων. Τετάρτη, 29/11/17 - “Χτίζοντας Υγιείς Συντροφικές Σχέσεις”, βιωματική δράση στους μαθητές και τις μαθήτριες της Γ&#039; τάξης του 3ου Γυμνασίου Δήμου Χαλανδρίου. Παρασκευή, 1/12/17 - Επιμορφωτική συνάντηση των στελεχών του Κέντρου με τους αξιωματικούς του Α.Τ. Αμαρουσίου. 
