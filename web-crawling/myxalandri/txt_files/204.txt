Title:
Η θεατρική παράσταση “Αγγέλα Παπάζογλου” με την Άννα Βαγενά, στο Θέατρο Ρεματιάς
Description:
Τη θεατρική παράσταση “Αγγέλα Παπάζογλου”, σε ερμηνεία της Άννας Βαγενά, η οποία συνυπογράφει και τη σκηνοθεσία του έργου με τον Λάμπρο Λιάβα, φιλοξενεί το Φεστιβάλ Ρεματιάς 2022 - Νύχτες Αλληλεγγύης, την Τετάρτη 14 Σεπτεμβρίου. Η παράσταση βασίζεται στις μνήμες της σπουδαίας Μικρασιάτισσας, Αγγελικής Παπάζογλου, γυναίκας του ρεμπέτη Βαγγέλη Παπάζογλου, όπως τις διηγήθηκε στον γιο της Γιώργη, ο οποίος και τις κατέγραψε. Μέσα από τις αφηγήσεις της περνά η ιστορία της Σμύρνης, τότε που οι Έλληνες πρωτοστατούσαν στη ζωή της. Η Αγγέλα αφηγείται την καταστροφή, τον ξεριζωμό, την εγκατάσταση των προσφύγων στην πατρίδα Ελλάδα, τις δυσκολίες που πέρασαν, τον αγώνα που έδωσαν για να ριζώσουν και να προκόψουν, φέρνοντας μαζί τους τον πολιτισμό και την «ψυχή» της Μικρασίας. Καθοριστικό ρόλο στη δημιουργία της παράστασης έχει παίξει ο εθνομουσικολόγος, καθηγητής του ΕΚΠΑ, Λάμπρος Λιάβας, ο οποίος έκανε την επιλογή των κειμένων από το βιβλίο του Γιώργη Παπάζογλου, «Ονείρατα της άκαυτης και της καμένης Σμύρνης», αλλά και της μουσικής από σμυρναίικα και ρεμπέτικα τραγούδια. Η παράσταση, που παρουσιάζεται φέτος με αφορμή τα 100 χρόνια από τη Μικρασιατική Καταστροφή, ανέβηκε για πρώτη φορά το 1999 και έχει τεθεί υπό την αιγίδα της Ομοσπονδίας Προσφυγικών Σωματείων Ελλάδος (Ο.Π.Σ.Ε.). Σημείωμα Άννας Βαγενά «Όταν τον Σεπτέμβριο του 1999 έπαιξα για πρώτη φορά τον συγκλονιστικό μονόλογο “Αγγέλα Παπάζογλου” για τη Σμύρνη και την προσφυγιά, στον ιστορικό τόπο της Μάντρας της Κοκκινιάς, δεν μπορούσα ούτε η ίδια να φανταστώ αυτό που θα ακολουθούσε. Χιλιάδες παραστάσεις με την “Αγγέλα” (Ελλάδα, Κύπρος, Βαλκάνια, Βρυξέλλες, Νότια Ιταλία, Βελιγράδι, Γερμανία και Σουηδία), εκατοντάδες χιλιάδες θεατές (δεν θα ήταν υπερβολή ίσως και εκατομμύρια). Απίστευτη συγκίνηση και αστείρευτη πηγή εθνικής υπερηφάνειας και αγνού πατριωτικού αισθήματος για εμένα και όλους αυτούς τους θεατές. Συγκλονιστικές κριτικές, διθύραμβοι από τους δημοσιογράφους, αλλά και τους θεατές. Θυμάμαι, τότε είχα κάνει μια ευχή, να είμαι γερή και να παρουσιάσω αυτήν την παράσταση το 2022, στην επέτειο των 100 χρόνων της Μικρασιατικής Καταστροφής. Και να, που αξιώνομαι να γίνει και αυτό, ύστερα από 23 χρόνια από την πρώτη παράσταση, μεταφέροντας ξανά φέτος τον λόγο της Αγγέλας Παπάζογλου, να μεταφέρω πάλι σε όλη την Ελλάδα την ομορφιά των χαμένων πατρίδων, τους πόνους και τα πάθη της προσφυγιάς. Γιατί δεν πρέπει να ξεχνάμε, γιατί όπως έλεγε και η Αγγέλα “Μην ξεχνάς, είναι αμαρτία να ξεχνάς”». Επιλογή κειμένου - μουσική επιμέλεια: Λάμπρος ΛιάβαςΣκηνοθεσία: Λάμπρος Λιάβας - Άννα ΒαγενάΣκηνικά - Κοστούμια: Μάριος ΣπηλιόπoυλοςΕρμηνεύει η Άννα Βαγενά Διάρκεια: 90’ Ελεύθερη είσοδος μόνο με δελτίο εισόδου από το viva.grΏρα έναρξης: 9:00 μ.μ. Ισχυρή σύσταση για χρήση μάσκας Ευριπίδειο Θέατρο ΡεματιάςΠεζόδρομος Προφήτη Ηλία, Πολύδροσο Χαλανδρίου Αντί εισιτηρίου στις παραστάσεις με ελεύθερη είσοδο, προαιρετική συνεισφορά σε τρόφιμα, φάρμακα και άλλα είδη πρώτης ανάγκης για τους πρόσφυγες και τις κοινωνικές δομές της πόλης. Φεστιβάλ Ρεματιάς 2022 (συνοπτικό πρόγραμμα) ΣΕΠΤΕΜΒΡΙΟΣ ΤΕΤΑΡΤΗ 14 Αγγέλα Παπάζογλου Ερμηνεύει η Άννα Βαγενά. Από το βιβλίο του Γιώργη Παπάζογλου «Ονείρατα της άκαυτης και της καμένης Σμύρνης». Σκηνοθεσία: Λάμπρος Λιάβας - Άννα Βαγενά.  Με αφορμή τα 100 χρόνια από τη Μικρασιατική Καταστροφή.   ΠΑΡΑΣΚΕΥΗ 16 Ayşem - Μια ιστορία με γενίτσαρους και βρυκόλακες στην οθωμανική Κρήτη Πρωτότυπη θεατρική παράσταση από τη θεατρική ομάδα SplishSplash. Σενάριο, Σκηνοθεσία: Johnny O.   ΣΑΒΒΑΤΟ 17 Σταμάτης Χατζηευσταθίου 2022 Τραγούδια από το δισκογραφικό έργο του καλλιτέχνη καθώς και παλιότερα αγαπημένα τραγούδια.   ΚΥΡΙΑΚΗ 18 Πάρτυ των αναμνήσεων Ένωση Παλαιών Προσκόπων.   ΔΕΥΤΕΡΑ 19 Παντελής Κυραμαργιός  &amp;amp; Αλέξανδρος Εμμανουηλίδης Οι δυο αγαπημένοι τραγουδοποιοί παρουσιάζουν το νέο τους δισκογραφικό έργο και πρωτότυπες διασκευές.   ΤΕΤΑΡΤΗ 21 Ακούω ήχον κώδωνος * Θεατρική σύνθεση από έργα του Μποστ επιμελημένα από τον Θανάση Παπαγεωργίου. Από το ιστορικό Θέατρο ΣΤΟΑ με αφορμή τη συμπλήρωση 50 χρόνων λειτουργίας του. Με τον Θανάση Παπαγεωργίου, τη Λήδα Πρωτοψάλτη κ.ά. Συμμετέχει ο Διονύσης Τσακνής.   ΠΑΡΑΣΚΕΥΗ 23 Τα ερείπια των Αθηνών Από το ομότιτλο βιβλίο του Τάκη Σιμώτα «Η ιστορία ως θέαμα και ως όργανο πολιτικού προσανατολισμού». Σκηνοθεσία: Σπύρος Βραχωρίτης.   ΣΑΒΒΑΤΟ 24 XALANDRI ROCXXS Μια βραδιά με μουσικούς και σχήματα από το Χαλάνδρι.   ΔΕΥΤΕΡΑ 26 Jurassic Adventures * Διαδραστική παράσταση για παιδιά και ενήλικες σε έναν προϊστορικό κόσμο δεινοσαύρων.   * Οι εκδηλώσεις με αστερίσκο έχουν εισιτήριο που καθορίζει η αντίστοιχη παραγωγή.  
