Title:
&quot;Discover North Athens&quot;: Το ΄πε και το ΄κανε ο Μπουρούσης!
Description:
Ο Γιάννης Μπουρούσης το είχε προαναγγείλει και έγινε! Ο πολύπειρος σέντερ έφερε τους Zhejiang Guangsha Lions για προετοιμασία στο Μαρούσι και συγκεκριμένα στις Ολυμπιακές εγκαταστάσεις, αποδεικνύοντας ότι δεν θα μπορούσε να υπάρξει καλύτερος πρεσβευτής του Συνεργατικού Σχηματισμού «Discover North Athens» της Περιφέρειας Αττικής. Η αποστολή της Κινεζικής ομάδας έχοντας ως σημείο αναφοράς τα βόρεια προάστια όπου διαμένει, θα προετοιμάζεται για περίπου ένα μήνα στις εγκαταστάσεις του ΟΑΚΑ ενώ παράλληλα έχει προγραμματίσει φιλικά με δυνατές ομάδες. Στη φιλική αναμέτρηση κόντρα στο Λαύριο που πραγματοποιήθηκε την Παρασκευή (31/8), το «παρών» έδωσε και ο αντιπεριφερειάρχης Βορείου Τομέα, Γιώργος Καραμέρος, προκειμένου να ευχαριστήσει τον Γιάννη Μπουρούση για τη συμβολή του στις προσπάθειες προώθησης της Αττικής και του Βορείου Τομέα στην Κίνα, όπου ο Έλληνας άσος θα κατοικοεδρεύει και τη νέα σεζόν. Παράλληλα, είχε σύντομο χαιρετισμό με τον προπονητή της ομάδας λίγο πριν το τζάμπολ με τις εντυπώσεις της κινεζικής αποστολής μέχρι στιγμής να είναι άριστες. «Θέλω να ευχαριστήσω πάρα πολύ τον Γιάννη Μπουρούση που αυτό που είχε πει το έκανε πράξη. Έφερε την ομάδα του τους Zhejiang Guangsha Lions από την Κίνα -στην οποία θα συνεχίζει για δεύτερη χρονιά- ως πρεσβευτής του cluster Discover North Athens για την αύξηση της επισκεψιμότητας στα βόρεια προάστια και την ενίσχυση του τουρισμού, του πολιτισμού και του αθλητισμού. Ο Γιάννης έκανε πολύ σημαντική δουλειά. Στην Κίνα είναι πολύ αγαπητός γι΄ αυτό και συνεχίζει. Γιάννη σε ευχαριστούμε πάρα πολύ που έφερες την ομάδα εδώ, όλη την πολυπληθή αυτή αποστολή και θέλω να σε ευχαριστήσω για την προσφορά αυτή στην Αττική, στον Βόρειο Τομέα και στο cluster Discover North Athens. Και οι τρεις πτήσεις Πεκίνο-Αθήνα μαθαίνω ότι είναι γεμάτες και αυτό είναι σημαντικό για την Αθήνα και την Ελλάδα και θέλω να ευχαριστήσω πραγματικά από μεριάς των πολιτών του Βορείου Τομέα τον Γιάννη Μπουρούση, ο οποίος πέρα από τις επαγγελματικές του υποχρεώσεις εκεί, εκπροσωπεί επάξια και την πατρίδα του», ανέφερε ο αντιπεριφερειάρχης Βορείου Τομέα, Γιώργος Καραμέρος. Τέλος, ο Γιάννης Μπουρούσης απευθυνόμενος στον αντιπεριφερειάρχη τόνισε: «Εγώ είμαι χαρούμενος πρώτα από όλα από πέρυσι που γνωριστήκαμε για όλο αυτό το έργο που κάνεις όσον αφορά με την Κίνα. Χαίρομαι που ήρθε η ομάδα εδώ γιατί μιλήσαμε, ήθελε να έρθει να δει κάτι διαφορετικό όπως το ευρωπαϊκό στυλ μπάσκετ. Τα καταφέραμε. Είναι πολύ χαρούμενοι και ήδη από τώρα έχουν κλείσει για του χρόνου πάλι ξανά»!&amp;nbsp; &amp;nbsp;
