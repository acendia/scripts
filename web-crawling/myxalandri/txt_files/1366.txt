Title:
Απάντηση της Ένωσης Γονέων Χαλανδρίου στην επίθεση που δέχεται
Description:
Μια οφειλόμενη απάντηση της Ένωσης Συλλόγων Γονέων Μαθητών Χαλανδρίου στην επίθεση που δέχεται:&amp;nbsp; Ας ξεκαθαρίσουμε μερικά πράγματα: Η Ένωση Συλλόγων Γονέων Μαθητών είναι το δευτεροβάθμιο όργανο του γονεϊκού κινήματος και αρμοδιότητά της είναι να συντονίζει τα πρωτοβάθμια όργανα στις διεκδικήσεις τους. Εκφράζει τις ανησυχίες, τις αγωνίες, τις προσδοκίες των γονιών των μαθητών της πόλης μας. Ο ρόλος της είναι να αναδεικνύει τα προβλήματα της σχολικής κοινότητας. Πάντοτε αγωνιζόταν και συνεχίζει να αγωνίζεται για να έχουν τα παιδιά μας την δημόσια δωρεάν παιδεία που τους αρμόζει. Με διεκδικήσεις αλλά και με δράσεις. Με τη συμμετοχή της στη ΔΕΠ και τις Σχολικές Επιτροπές. Με τις συνεχείς παραστάσεις στις υπηρεσίες του Υπουργείου αλλά και στο Δήμο. Και έχουμε πετύχει αρκετά, αλλά μένει να πετύχουμε πολλά ακόμη. Η Ένωση ποτέ δεν έκανε τον αβανταδόρο της εκάστοτε Δημοτικής Αρχής και οποιασδήποτε πολιτικής εξουσίας. Δεν το έκανε στο παρελθόν (και δη το 2011, 2012, 2013 με διαφορετικές συνθέσεις του Δ.Σ. της), δεν το κάνει τώρα και ευχόμαστε να μην έρθει ποτέ η στιγμή που θα παίξει τέτοιο ρόλο. Οι γονείς που μας εμπιστεύθηκαν να τους εκπροσωπούμε, αλλά και κάθε πολίτης που ενδιαφέρεται και ενημερώνεται για τις δράσεις μας, γνωρίζουν πολύ καλά τι κάνουμε: Οι δράσεις της Ένωσης Γονέων τα τελευταία τουλάχιστον οκτώ χρόνια είναι αναρίθμητες με παραστάσεις σε όλους τους αρμόδιους φορείς σχετικά με τα προβλήματα που αντιμετωπίζει η σχολική κοινότητα (μόνιμο εκπαιδευτικό &amp; βοηθητικό προσωπικό, αύξηση κρατικής χρηματοδότησης, εκπαιδευτικά θέματα, χρηματοδότηση ξενόγλωσσων βιβλίων, επαγγελματική εκπαίδευση κλπ.). Ειδικότερα, όσον αφορά τα θέματα των Σχολείων του Δήμου μας είναι γνωστή η ατέλειωτη αλληλογραφία με τους αρμόδιους Αντιδημάρχους, την οποία προωθούμε αυτούσια στους Συλλόγους Γονέων, όπως και οι (τρεις μέχρι τώρα) έρευνες που έχουμε διεξάγει με την βοήθεια των Συλλόγων Γονέων και των Διευθυντών των Σχολείων για την κατάσταση και τις ελλείψεις των Σχολείων μας και τις οποίες έχουμε διαβιβάσει στον Δήμο και τις Σχολικές Επιτροπές. Έτσι, οι Σύλλογοί μας γνωρίζουν με κάθε ακρίβεια τι κάνει ο Δήμος για τα Σχολεία μας, και τα ποσά που δίνονται κάθε χρόνο από τον Δήμο στις Σχολικές Επιτροπές, και τα έργα και τις επεμβάσεις στα Σχολεία του Χαλανδρίου από την Τεχνική Υπηρεσία, και τις δράσεις του Δήμου στα Σχολεία (θεατρικές παραστάσεις, φεστιβάλ παραμυθιού κλπ.). Όλα τα ανωτέρω οι Σύλλογοι Γονέων δεν τα αλιεύουν από αναρτήσεις στα social media, αλλά από την συνεχή ενημέρωση που λαμβάνουν από την Ένωση. Η σχολική κοινότητα όμως, δεν έχει πάψει να ζητάει τα τελευταία χρόνια την καταγραφή των προβλημάτων, την ιεράρχηση τους και εν συνεχεία την κατάρτιση προγράμματος με σαφές χρονοδιάγραμμα για την επίλυσή τους. Είναι, λοιπόν, άγνοια, είναι κακοπιστία ή είναι μάταιο κυνήγι φαντασιακών εχθρών όταν λέγεται ότι η Ένωση ενδιαφέρεται μόνο να απαξιώνει όποιες ενέργειες και προσπάθειες κάνει ο Δήμος; Εμείς θα συνεχίσουμε τη δράση μας με στόχο τη βελτίωση της δημόσιας παιδείας στην πόλη. Θα αποφύγουμε ατελέσφορες διαδικτυακές αντιπαραθέσεις, επιμένοντας στην αξία του διαλόγου μέσω των θεσμικών οργάνων για να υπερασπίζουμε την αξιοπιστία της Ένωσης και το κύρος του γονεϊκού κινήματος. Καθώς δεν είμαστε επαγγελματίες συνδικαλιστές, θα συνεχίσουμε να αφιερώνουμε από το υστέρημα του χρόνου μας και να θυσιάζουμε από το χρόνο που θα διαθέταμε στα παιδιά μας για χάρη όλων των παιδιών του Χαλανδρίου. Συνεχίζουμε να πιστεύουμε ότι τα προβλήματα των Σχολείων μας μπορούν να λυθούν μόνο όταν Δήμος και σχολική κοινότητα αγωνίζονται μαζί. Δεν θα μπούμε, λοιπόν, στη διαδικασία να (συγ)κρίνουμε την σημερινή Δημοτική Αρχή σε σχέση με τις προηγούμενες. Εμείς επικροτούμε δεν χειροκροτούμε και δεν κλείνουμε τα μάτια όταν βλέπουμε τα προβλήματα να τελματώνουν. Επειδή δεν είμαστε πολιτικάντηδες, θα συνεχίσουμε να επιδιώκουμε την αγαστή συνεργασία με τον Δήμο για το καλό της δημόσιας παιδείας και θα συνεχίσουμε να ενημερώνουμε λεπτομερώς τους γονείς για κάθε ενέργεια και δράση που γίνεται στα Σχολεία μας. Αλλά επειδή δεν είμαστε ούτε αβανταδόροι της εκάστοτε Δημοτικής Αρχής, θα συνεχίσουμε να επισημαίνουμε όλα τα προβλήματα για τα οποία δεν βλέπουμε καμία πρόοδο και να διεκδικούμε τη λύση τους. Έχουμε κατ’ επανάληψη τονίσει στη Δημοτική Αρχή ότι θα είμαστε στο πλάι της σε κάθε διεκδίκηση που θα αναλάβει για τη προαγωγή της δημόσιας παιδείας, ενάντια στις αντιλαϊκές πολιτικές που οδηγούν στη συρρίκνωση της. Ας αναλάβει την πρωτοβουλία να διεκδικήσει, από το Υπουργείο Οικονομίας, από την Περιφέρεια, από όποιον άλλον φορέα νομίζει, επαρκή χρηματοδότηση για να γίνουν πράξη όλα τα δίκαια αιτήματα της σχολικής κοινότητας. Υστερόγραφο: Πρόσθετες αρμοδιότητες δήμων, Ν.3852/2010 (ΦΕΚ Α&#039;87), Άρθρο 94:[...] 4. Στο άρθρο 75 παρ. Ι του Κώδικα Δήμων και Κοινοτήτων, υπό τον τομέα στ΄ («Παιδείας, Πολιτισμού και Αθλητισμού»), προστίθενται οι ακόλουθες αρμοδιότητες:[...] 15. Η απαλλοτρίωση οικοπέδων για τις ανάγκες της σχολικής στέγης, καθώς και η ανέγερση σχολικών κτιρίων. Το Διοικητικό Συμβούλιο της Ένωσης Συλλόγων Γονέων Μαθητών Δήμου Χαλανδρίου &amp;nbsp; Διαβάστε σχετικά: Ένωση Γονέων Χαλανδρίου και Δημοτική Αρχή συζήτησαν για τα ζητήματα Παιδείας Δήλωση δημάρχου Χαλανδρίου για τα θέματα των σχολείων &amp;nbsp;
