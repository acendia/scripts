Title:
Πώς δρούσε η σπείρα αλλοδαπών που λήστευε σπίτια στο Χαλάνδρι
Description:
Εξαρθρώθηκε από την Υποδιεύθυνση Δίωξης Εγκλημάτων κατά της Ζωής και Ιδιοκτησίας της Διεύθυνσης Ασφαλείας Αττικής, πολυμελής εγκληματική οργάνωση που διέπραττε συστηματικά ληστείες και διαρρήξεις σε οικίες, σε διαφορές περιοχές της Αττικής. Στο πλαίσιο οργανωμένης αστυνομικής επιχείρησης σε Αθήνα, Αγίους Αναργύρους και Εξάρχεια, συνελήφθησαν 5 αλλοδαποί, μέλη της οργάνωσης, ηλικίας 28, 36, 41, 42 &amp; 43 ετών, μεταξύ των οποίων και ο «αρχηγός» της. Σε βάρος τους σχηματίστηκε δικογραφία, κακουργηματικού χαρακτήρα, για τα -κατά περίπτωση- αδικήματα της εγκληματικής οργάνωσης που διέπραττε ληστείες και διακεκριμένες κλοπές κατά συναυτουργία και κατ’ συρροή, της πρόληψης και καταστολής της νομιμοποίησης εσόδων από εγκληματικές δραστηριότητες, της αντίστασης, καθώς και παραβάσεις του νόμου για τα ναρκωτικά. Επίσης ταυτοποιήθηκε ως μέλος της οργάνωσης και 48χρονος αλλοδαπός, ο οποίος αναζητείται, ενώ από τα στοιχεία της έρευνας προέκυψε ότι στο παρελθόν έχει διαπράξει ληστείες σε οικίες κατά τις οποίες προκαλούσε σοβαρές σωματικές βλάβες στους ενοίκους με τη χρήση ηλεκτρικού σίδερου και σε βάρος του εκκρεμεί ένταλμα σύλληψης για παρόμοια αδικήματα. Μέχρι στιγμής έχουν εξιχνιαστεί 2 ληστείες που είχαν διαπράξει σε Άγιο Δημήτριο και Χαλάνδρι καθώς και 9 περιπτώσεις διαρρήξεων σε οικίες, σε Αθήνα, Νέα Σμύρνη, Καλλιθέα, Παγκράτι, Κολωνό και Χαλάνδρι, ενώ εξετάζεται η συμμετοχή τους σε δεκάδες επιπλέον περιπτώσεις. Από τη μέχρι στιγμής έρευνα, που βασίστηκε στη συνδυαστική μελέτη και ανάλυση στοιχείων, προέκυψε ότι η εγκληματική οργάνωση ήταν δομημένη στο πλαίσιο των διεθνικών εγκληματικών ομάδων του ευρασιατικού οργανωμένου εγκλήματος, με κύριο χαρακτηριστικό την πίστη και την αφοσίωση στην «ομάδα», η οποία διασφαλιζόταν από το γεγονός ότι τα μέλη της έχουν κοινή εθνική βάση. Ο «αρχηγός» συμμετείχε στο σύνολο των αξιόποινων πράξεων και ήταν αυτός που έδινε τις εντολές στα υπόλοιπα μέλη, έχαιρε απόλυτου σεβασμού των μελών της οργάνωσης και μάλιστα ήταν αυτός που επέλεγε τα άτομα που θα ενταχθούν στην οργάνωση. Τα υπόλοιπα μέλη της οργάνωσης ήταν κακοποιοί επιπέδου «δρόμου» (street level criminals), που ενεργούσαν με διακριτούς ρόλους (φυσικοί αυτουργοί, τσιλιαδόροι, κατοπτεύοντες κ.λπ.), τηρώντας μεταξύ τους κανόνες σχετικής ιεραρχίας, ενώ σε περίπτωση που ο «στόχος» απαιτούσε την παρουσία περισσότερων ατόμων, στρατολογούσαν εκτάκτως νέα άτομα για ενίσχυση. Κατά την εγκληματική τους δραστηριότητα και προκειμένου να καταστήσουν δυσχερή τον εντοπισμό τους από τις αστυνομικές Αρχές, τα μέλη της οργάνωσης χρησιμοποιούσαν αυτοκίνητα που ήταν καταχωρημένα σε στοιχεία τρίτων αλλοδαπών προσώπων. Ορμητήριο της ομάδας αποτελούσαν καταστήματα στο κέντρο των Αθηνών, στα οποία σύχναζαν κυρίως ομοεθνείς τους και τους προσέφεραν ασφάλεια προκειμένου να καταστρώνουν με ακρίβεια τα επιχειρησιακά τους σχέδια. Αρκετές φορές μάλιστα, τα μέλη της οργάνωσης μετά από τη διάπραξη αξιόποινων πράξεων συγκεντρώνονταν όλοι μαζί στα καταστήματα αυτά, προκειμένου να προβούν στην αποτίμηση των αποτελεσμάτων των ενεργειών τους και στο μοίρασμα των κερδών. Από τη διερεύνηση της υπόθεσης προέκυψε ότι τα αντικείμενα που αφαιρούσαν από τις οικίες, τα πωλούσαν σχεδόν αμέσως σε διάφορα ενεχυροδανειστήρια της Αθήνας, αποκομίζοντας μεγάλα οικονομικά οφέλη. Αναφορικά με τον τρόπο δράσης τους, προέκυψε ότι τα μέλη της οργάνωσης χρησιμοποιούσαν συγκεκριμένη εφαρμοζόμενη μεθοδολογία, την οποία σπάνια διαφοροποιούσαν. Συγκεκριμένα στο στάδιο της προπαρασκευής των ενεργειών τους, αφού εντόπιζαν τους «στόχους», μετέβαιναν πρωινές ώρες όταν οι ένοικοι τους έλειπαν και προχωρούσαν στην κατόπτευση των οικιών και στην παρακολούθηση της ευρύτερης περιοχής, ώστε να είναι σε θέση να καταστρώσουν το καλύτερο δυνατό σχέδιο για την επίτευξη τους στόχου τους. Επιπλέον απέκρυπταν, σε σημεία κοντινά της οικίας που θα ενεργούσαν, τα διαρρηκτικά τους εργαλεία, μηδενίζοντας τις πιθανότητες να βρεθούν στην κατοχή τους σε ενδεχόμενο έλεγχο από τις διωκτικές Αρχές. Μάλιστα η ενδυμασία τους ήταν εναρμονιζόμενη, κάθε φορά, στην περιοχή που επέλεγαν να δράσουν, για να μην κινούν υποψίες. Κατά τη διάρκεια των κλοπών τουλάχιστον δύο μέλη της οργάνωσης επιτηρούσαν εξωτερικά την οικία, ενώ έτερο μέλος που βρισκόταν εντός, συνομιλούσε διαρκώς στο τηλέφωνο με τους «τσιλιαδόρους» για να έχει άμεση ενημέρωση αν πλησίαζε κάποιος από τους ενοίκους ή τις αστυνομικές Αρχές. Τα μέλη της οργάνωσης κατείχαν ιδιαίτερη τεχνογνωσία και εξειδίκευση στους διαφόρους τύπους κλειδαριών, επιλέγοντας τα απαραίτητα εργαλεία που απαιτούνται για τη διάρρηξη της θύρας. Από τα σπίτια αφαιρούσαν κυρίως χρήματα, χρυσαφικά, ασημικά, ρολόγια, φορητούς ηλεκτρονικούς υπολογιστές και κινητά τηλέφωνα, μέρος των οποίων έστελναν σε χώρες του εξωτερικού. Σε όλα τα στάδια της παράνομης δράσης τους, λάμβαναν ιδιαίτερα μέτρα προφύλαξης, ενώ για τις μεταξύ τους επικοινωνίες χρησιμοποιούσαν κινητά τηλέφωνα και κάρτες SIM, καταχωρημένες σε ονόματα ανύπαρκτων αλλοδαπών. Στις περιπτώσεις ληστειών τα μέλη της οργάνωσης, χρησιμοποιώντας συναφή μεθοδολογία, επέλεγαν οικίες που διέμεναν κυρίως ηλικιωμένα άτομα και δρούσαν κυρίως κατά τις πρώτες πρωινές ώρες, προκειμένου τα υποψήφια θύματα να κοιμούνται και να μην είναι σε θέση να αντιδράσουν. Απέκρυπταν τα χαρακτηριστικά τους με κουκούλες και γάντια και αφού εισέρχονταν στις οικίες, ακινητοποιούσαν τα θύματά τους χρησιμοποιώντας σωματική βία και τα εξανάγκαζαν να τους υποδείξουν σημεία με χρήματα και τιμαλφή. Σε έρευνες που πραγματοποιήθηκαν σε οικίες, αυτοκίνητα και στην κατοχή των συλληφθέντων βρέθηκαν και κατασχέθηκαν, μεταξύ άλλων: πλήθος κοσμημάτων, ασημικών και ρολογιών, πλήθος διαρρηκτικών εργαλείων και κλειδιά οικιών, επιτραπέζιος τροχός για την κατασκευή κλειδιών πασπαρτού, πλήθος ηλεκτρονικών συσκευών (tablet, laptop, φωτογραφικές μηχανές), αποδεικτικά εμβασμάτων στο εξωτερικό, δελτία αποστολής αντικειμένων και ιδιωτικά συμφωνητικά από ενεχυροδανειστήρια, πλήθος γυαλιών ηλίου, δύο φορητοί ηλεκτρονικοί υπολογιστές, 305 ευρώ, μαχαίρι, πλήθος συσκευών κινητών τηλεφώνων και καρτών sim, μικροποσότητα κάνναβης, καθώς και 5 οχήματα που χρησιμοποιούσε η οργάνωση για τη διάπραξη αξιοποίνων πράξεων. Σημειώνεται ότι οι συλληφθέντες δεν εργάζονταν και δεν είχαν άλλο τρόπο βιοπορισμού, πλην της παράνομης δραστηριότητάς τους. Οι έρευνες θα συνεχιστούν για την πλήρη διακρίβωση του εύρους της εγκληματικής τους δραστηριότητας, τη συμμετοχή τους σε παρόμοιες αξιόποινες πράξεις, καθώς και τον εντοπισμό λοιπών μελών της οργάνωσης. Όπως προέκυψε για τον 36χρονο συλληφθέντα, εκκρεμεί ένταλμα σύλληψης στην Ισπανία για ληστείες που έχει διαπράξει εκεί. Οι συλληφθέντες με τη δικογραφία που σχηματίστηκε σε βάρος τους οδηγούνται στον Εισαγγελέα Πλημμελειοδικών Αθηνών. &amp;nbsp;
