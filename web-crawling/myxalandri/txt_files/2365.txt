Title:
Το “ευχαριστώ” του δημάρχου Χαλανδρίου στους ανθρώπους της Πολιτικής Προστασίας
Description:
«Τις πιο θερμές ευχαριστίες, εκ μέρους όλων των Χαλανδραίων πολιτών σε οδηγούς και πληρώματα της Πολιτικής Προστασίας του Δήμου μας, που από χθες το μεσημέρι και μέχρι τώρα δίνουν την μάχη για την κατάσβεση της φωτιάς στην Βαρυμπόμπη. Σε όσους κρατάνε δύσκολες βάρδιες στη Ρεματιά, στο Πάτημα και αλλού. Σε όσους καθάρισαν από χόρτα και εύφλεκτα -από τον Μάιο μέχρι τώρα- δεκάδες στρέμματα μέσα στο Χαλάνδρι», σημείωσε ο δήμαρχος Χαλανδρίου για τη μάχη που δόθηκε χθες στη Βαρυμπόμπη, αλλά και τη μάχη που δίνεται κάθε μέρα στο Χαλάνδρι από τους ανθρώπους της Πολιτικής Προστασίας, προκειμένου να παραμείνει η πόλης ασφαλής. Ενίσχυση του προσωπικού της Πολιτικής Προστασίας Σημειώνεται ότι με τη διαδικασία των ασφαλιστικών μέτρων ο Δήμος διατηρεί και για το 2021 το προσωπικό των 28 υπαλλήλων, τετράμηνης διάρκειας, που προσελήφθη πέρσι στην Πολιτική Προστασία, ενώ φέτος την ενίσχυσε περαιτέρω με επιπλέον 22 άτομα επίσης τετράμηνης απασχόλησης. Πρόκειται για σημαντική ενίσχυση της Πολιτικής Προστασίας του Δήμου, αν αναλογιστούμε ότι το 2014 οι προσλήψεις συμβασιούχων στην Πολιτική Προστασία του Δήμου ήταν μόλις 8 και μάλιστα με συμβάσεις τρίμηνης διάρκειας. Με το επιπλέον αυτό προσωπικό, ο Δήμος Χαλανδρίου υποστηρίζει -από πέρσι για πρώτη φορά, την 24ωρη περιπολία της Πολιτικής Προστασίας με τρεις υδροφόρες (σαββατοκύριακων και αργιών συμπεριλαμβανομένων) στην περιοχή του άνω Πατήματος και της Ρεματιάς. Προσοχή με τις μετακινήσεις εκτός σπιτιού  Συνέπεια της δραματικής κατάστασης σε όλο το Λεκανοπέδιο από την πυρκαγιά στη Βαρυμπόμπη, ο Δήμος Χαλανδρίου θέτει σε γνώση των πολιτών τα παρακάτω: Το Εθνικό Αστεροσκοπείο Αθηνών απευθύνει σύσταση προς τους κατοίκους της Αττικής, για την Τετάρτη 4 Αυγούστου, να αποφεύγουν τις μετακινήσεις εκτός σπιτιού και να κρατάνε ερμητικά κλειστά παράθυρα και πόρτες, λόγω της δραματικής αύξησης των επιβλαβών σωματιδίων PM2.5 στην ατμόσφαιρα. Η σύσταση συνοδεύεται από σχετικό χάρτη που δείχνει τιμές σε διάφορες περιοχές της Αττικής. Για το Χαλάνδρι η τιμή των PM2.5 ήταν στις 5 το πρωί 108 μικρογραμμάρια ανά κυβικό μέτρο. Οι τιμές που εμφανίζονται είναι αβαθμονόμητες και πρέπει να διαιρεθούν με έναν παράγοντα 1.8 περίπου. Οι τιμές αυτές μεταβάλλονται και οι πολίτες μπορούν να τις παρακολουθούν σε πραγματικό χρόνο στη διεύθυνση: https://www.purpleair.com/map?opt=1/mPM25/a10/cC0#10.21/38.021/23.7292 Για μετακινήσεις εκτός σπιτιού συνίσταται η χρήση μάσκας (N95, ΚΝ95 ή FFP2). Διατηρείται ο υψηλός κίνδυνος πυρκαγιάς Και για σήμερα, Τετάρτη 4 Αυγούστου 2021, ο κίνδυνος πυρκαγιάς παραμένει υψηλός (κατηγορία κινδύνου 4), συνθήκη που αναμένεται να διατηρηθεί και τις επόμενες ημέρες. Το τμήμα Πολιτικής Προστασίας του Δήμου Χαλανδρίου καλεί εκ νέου τους πολίτες να εφαρμόζουν τα παρακάτω μέτρα πυροπροστασίας: Δεν πετάμε αναμμένα τσιγάρα. Δεν αφήνουμε σκουπίδια στη Ρεματιά (και σε κανένα δασικό χώρο βέβαια). Υπάρχει κίνδυνος ανάφλεξης. Σεβόμαστε τα απαγορευτικά πρόσβασης στη Ρεματιά κατά την περίοδο υψηλού κίνδυνου πυρκαγιάς. Δεν ανάβουμε υπαίθριες ψησταριές σε χώρους που υπάρχουν ξερά χόρτα. Ειδικά για τις μέρες του καύσωνα δεν σταθμεύουμε το αυτοκίνητο μας πάνω σε ξερά χόρτα, όταν η μηχανή του είναι ακόμη ζεστή. Αποφεύγουμε εργασίες που ενδέχεται να προκαλέσουν πυρκαγιά (π.χ. ηλεκτροκολλήσεις, χρήση τροχού ή άλλου εργαλείου που δημιουργεί σπινθήρες). Θυμόμαστε ότι: Η πλειονότητα των πυρκαγιών, που συνδέονται άμεσα με τις κλιματολογικές συνθήκες που επικρατούν, όπως υψηλές θερμοκρασίες και ισχυροί άνεμοι, οφείλονται σε ανθρώπινη αμέλεια, σύμφωνα με τα στοιχεία της Πυροσβεστικής Υπηρεσίας. Δεν παίζουμε με τη φωτιά γιατί η φωτιά δεν παίζει μαζί μας.Κρατάμε την πόλη μας ασφαλή.  
