Title:
Αλλάζει η εικόνα στην “περιοχή του Έθνους” με διανοίξεις οδών, ασφαλτοστρώσεις, κατασκευή πεζοδρομίων και πεζο
Description:
Μια ακόμη εκκρεμότητα δεκαετιών για την πόλη του Χαλανδρίου κλείνει με την υλοποίηση της πράξης εφαρμογής στην «περιοχή του Έθνους», που εντάχθηκε στο Σχέδιο Πόλης τον Απρίλιο του 2019, και η οποία περιλαμβάνει την περιοχή του παλιού «Έθνους», στο κομμάτι γης που απέμεινε μεταξύ Χαλανδρίου και Αγίας Παρασκευής, μετά τη διέλευση της Αττικής Οδού. Στην περιοχή εκτελούνται έργα ύψους 750.000 ευρώ, τα οποία δημοπρατήθηκαν τον Μάιο του 2021 και χρηματοδοτούνται από ίδιους πόρους του Δήμου. Περιλαμβάνουν διανοίξεις οδών και ασφαλτοστρώσεις έκτασης πάνω από 8.200 τ.μ., κατασκευή πεζοδρομίων και πεζοδρόμων έκτασης πάνω από 6.000 τ.μ. Σίμος Ρούσσος: «Έληξε οριστικά μια εκκρεμότητα 50 χρόνων» Με αφορμή την υλοποίηση των έργων, ο δήμαρχος Χαλανδρίου Σίμος Ρούσσος, σημείωσε: «Η περιοχή, η οποία βρίσκεται στις εσχατιές της πόλης, εντάχθηκε στο Σχέδιο Πόλης το 2019, μετά από πολύχρονες και δαιδαλώδεις προσπάθειες, δίνοντας λύση σε μια εκκρεμότητα που ταλαιπώρησε τον Δήμο και τους ιδιοκτήτες για περισσότερο από μισό αιώνα! Συγχαρητήρια σε όσες και όσους από την Τεχνική Υπηρεσία εργάστηκαν κοπιαστικά, όλα αυτά τα χρόνια, για τη σύνταξη, την υποστήριξη και την ολοκλήρωση των μελετών, έκαναν όλη τη γραφειοκρατική διαδικασία των δημοπρατήσεων και τώρα επιβλέπουν τα έργα. Συνεχίζουμε!».
