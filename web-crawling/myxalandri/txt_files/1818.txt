Title:
Η Επιτροπή Ειρήνης Χαλανδρίου καταδικάζει τον πόλεμο στην Ουκρανία
Description:
Η Επιτροπή Ειρήνης Χαλανδρίου (μέλος ΕΕΔΥΕ) καταδικάζει τον πόλεμο ανάμεσα στις ΗΠΑ, το ΝΑΤΟ, την ΕΕ με τη Ρωσία σε βάρος του ουκρανικού, του ρωσικού και των άλλων λαών της περιοχής, με επίκεντρο τις πλουτοπαραγωγικές πηγές, τους δρόμους μεταφοράς ενέργειας κι εμπορευμάτων, τις σφαίρες επιρροής. Ακολουθεί η σχετική ανακοίνωση της ΕΕΔΥΕ: ΤΩΡΑ ΑΠΕΜΠΛΟΚΗ ΤΗΣ ΕΛΛΑΔΑΣ ΑΠΟ ΤΟΝ ΙΜΠΕΡΙΑΛΙΣΤΙΚΟ ΠΟΛΕΜΟ! ΚΑΜΙΑ ΔΙΕΥΚΟΛΥΝΣΗ ΑΠΟ ΕΛΛΗΝΙΚΟ ΕΔΑΦΟΣΣΤΙΣ ΑΜΕΡΙΚΑΝΟΝΑΤΟΪΚΕΣ ΕΠΙΧΕΙΡΗΣΕΙΣ ΣΤΗΝ ΟΥΚΡΑΝΙΑ! Η Ελληνική Επιτροπή για τη Διεθνή Ύφεση και Ειρήνη (ΕΕΔΥΕ) καταδικάζει την απαράδεκτη στρατιωτική εισβολή κι επέμβαση της Ρωσίας στην Ουκρανία. Πρόκειται για την έναρξη ενός πολέμου ανάμεσα στις ΗΠΑ, το ΝΑΤΟ, την ΕΕ με τη Ρωσία σε βάρος του ουκρανικού, του ρωσικού και των άλλων λαών της περιοχής, με επίκεντρο τις πλουτοπαραγωγικές πηγές, τους δρόμους μεταφοράς ενέργειας κι εμπορευμάτων, τις σφαίρες επιρροής. Καταγγέλλουμε τις ευθύνες της κυβέρνησης της ΝΔ, του ΣΥΡΙΖΑ, του ΠΑΣΟΚ/ΚΙΝΑΛ και των άλλων αστικών κομμάτων, που στο όνομα της πολυδιαφημισμένης γεωστρατηγικής αναβάθμισης, εμπλέκουν τη χώρα μας στο κουβάρι των ανταγωνισμών και του πολέμου. Ο ιμπεριαλιστικός πόλεμος που μαίνεται αυτή τη στιγμή στην Ουκρανία βάζει το λαό μας σε θανάσιμους κινδύνους, ενώ παράλληλα φορτώνει στις πλάτες του την ακρίβεια και την ενεργειακή φτώχεια, ως συνέπειές του. Η ελληνική κυβέρνηση παίζει με τη φωτιά του πολέμου. Συντάσσεται με την ΕΕ και το ΝΑΤΟ στο όνομα των λεγόμενων “συμβατικών της υποχρεώσεων”. Οι ΑμερικανοΝΑΤΟϊκές Βάσεις, που ενισχύθηκαν περισσότερο από την Ελληνοαμερικανική Συμφωνία που προετοίμασε ο ΣΥΡΙΖΑ και υλοποιεί η κυβέρνηση της ΝΔ, βρίσκονται σε πλήρη ετοιμότητα και συμβάλλουν στις πολεμικές επιχειρήσεις στην Ουκρανία, μετατρέποντας την Ελλάδα σε απέραντο πολεμικό ορμητήριο. Από την Αλεξανδρούπολη μέχρι τη Σούδα η χώρα κι ο λαός μας στοχοποιούνται. Καταδικάζουμε το γεγονός της απογείωσης από τη βάση στο Στεφανοβίκειο των πολεμικών ελικοπτέρων Apache με προορισμό την Πολωνία, ώστε να συμβάλλουν στους πολεμικούς σχεδιασμούς του ΝΑΤΟ στην Ουκρανία. Η ΕΕΔΥΕ αντιτάσσεται και καταδικάζει τον ιμπεριαλιστικό πόλεμο! Εκφράζει την αλληλεγγύη της στον ουκρανικό, στον ρωσικό και στους άλλους λαούς της περιοχής. Οι λαοί δεν έχουν να διαλέξουν ανάμεσα στον έναν ή στον άλλον ιμπεριαλιστή! Είναι ανάγκη να στοιχηθούν κάτω από τη σημαία της πάλης για την ικανοποίηση των δικών τους συμφερόντων κι αναγκών, του αγώνα για να γίνει κάθε λαός κυρίαρχος και νοικοκύρης στον τόπο του! Απαιτούμε την άμεση απεμπλοκή της Ελλάδας από τον ιμπεριαλιστικό πόλεμο μεταξύ των ΗΠΑ – ΝΑΤΟ – ΕΕ και της Ρωσίας στην Ουκρανία. Να σταματήσει η συμμετοχή της Ελλάδας στις ΑμερικανοΝΑΤΟϊκές επιχειρήσεις περικύκλωσης της Ρωσίας! Να μην χρησιμοποιηθούν ευρωατλαντικές υποδομές από ελληνικό έδαφος για τις επιχειρήσεις στην Ουκρανία. Να ξηλωθούν όλες οι ευρωατλαντικές βάσεις και υποδομές. Να μην επικυρωθεί η Ελληνοαμερικανική Συμφωνία για τις Βάσεις. Κανένα ελληνικό στρατιωτικό σώμα να μην σταλεί στις επιχειρήσεις στην Ουκρανία ή σε άλλες ιμπεριαλιστικές αποστολές. Αποδέσμευση από το ΝΑΤΟ και την ΕΕ. Αθήνα, 24/2/2022 Το γραφείο τύπου της ΕΕΔΥΕ  
