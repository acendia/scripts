Title:
Γραφείο Ψυχικής Υγείας Παιδιού, Εφήβου, Οικογένειας: Δράσεις ενημέρωσης σε σχολεία του Χαλανδρίου
Description:
Το Γραφείο Ψυχικής Υγείας Παιδιού, Εφήβου, Οικογένειας της Κοινωνικής Υπηρεσίας του Δήμου Χαλανδρίου διοργανώνει σειρά ενημερωτικών ομιλιών στα σχολεία της πόλης, με στόχο την ευαισθητοποίηση των γονιών σε θέματα ψυχικής υγείας. Στο πλαίσιο αυτό πραγματοποιήθηκε, στις 22 Φεβρουαρίου 2023, στο 10ο Νηπιαγωγείο Χαλανδρίου, ομιλία - συζήτηση με θέμα: «Το ασφαλές μεγάλωμα του παιδιού στην προσχολική ηλικία σε ένα πλαίσιο ορίων και κανόνων». Μίλησαν η ψυχολόγος Κασσιανή Τρικαλιώτη και οι ειδικές παιδαγωγοί Μαρία Καράμπελα και Κρυσταλλία Χρυσοβέργη του Γραφείου Ψυχικής Υγείας Παιδιού, Εφήβου, Οικογένειας του Δήμου Χαλανδρίου. Αθρόα ήταν η συμμετοχή των γονέων που με πολύ ενδιαφέρον παρακολούθησαν την ομιλία και συμμετείχαν ενεργά στη συζήτηση που ακολούθησε. Το Γραφείο Ψυχικής Υγείας Παιδιού, Εφήβου, Οικογένειας του Δήμου Χαλανδρίου ευχαριστεί θερμά την προϊσταμένη του 10ου Νηπιαγωγείου κ. Ελευθερία Φέστα, την προϊσταμένη του 2ου Νηπιαγωγείου κ. Χριστίνα Παπαγιαννίδου, τις νηπιαγωγούς που παρευρέθηκαν, καθώς και τους γονείς που τίμησαν την εκδήλωση με την παρουσία τους. Υπενθυμίζεται ότι αντίστοιχη δράση είχε πραγματοποιηθεί στις 25 Ιανουαρίου 2023, στο 2ο Νηπιαγωγείο Χαλανδρίου, με θέμα: «Συναισθηματική ενδυνάμωση - Παιδί και όρια».
