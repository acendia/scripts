Title:
“Αιγαιοπελαγίτες Πρόσφυγες στον Β’ Παγκόσμιο Πόλεμο”: Βιβλιοπαρουσίαση στο Αετοπούλειο
Description:
Mετά τα διετούς διάρκειας προβλήματα στις δημόσιες εκδηλώσεις, που προκλήθηκαν από τον κορωνοϊό, οι «Αιγαιοπελαγίτες Πρόσφυγες στον Β&#039; Παγκόσμιο Πόλεμο» (η δεύτερη συμπληρωμένη έκδοσή τους - Εκδόσεις Νότιος Άνεμος) επιστρέφουν από εκεί που σταμάτησαν, δηλαδή συνεχίζοντας τις δημόσιες εκδηλώσεις - βιβλιοπαρουσιάσεις, που ήδη έχουν κάνει «στάσεις» σε πολλές πόλεις, αλλά και σε γειτονιές της Αθήνας. Επανεκκίνηση την Τετάρτη 19 Οκτωβρίου 2022 στο Χαλάνδρι ως φιλοξενούμενοι της Λέσχης Ανάγνωσης Χαλανδρίου, στο Αετοπούλειο Πολιτιστικό Κέντρο (Φιλικής Εταιρείας 11 &amp;amp; Τομπάζη, Χαλάνδρι) στις 7:00 μ.μ. Συντονισμός: Ευγενία Κατoύφα - δημοτική σύμβουλος Χαλανδρίου, δημοσιογράφος Ομιλητές: Dr Xριστόδουλος Ξενάκης - πρόσφυγας στον Β&#039; Παγκόσμιο Πόλεμο (Ικαρία - Αίγυπτος) Νάσος Μπράτσος - συγγραφέας του βιβλίου, δημοσιογράφος, απόγονος προσφυγικής οικογένειας στον Β&#039; ΠΠ Θα προβληθεί και αρχειακό υλικό. https://www.youtube.com/watch?v=EkeKiEHHVow «Πρόκειται για ένα βιβλίο το οποίο ρίχνει φως στις ανθρώπινες πτυχές μιας μάλλον άγνωστης μέχρι τώρα ιστορίας, της ιστορίας των Αιγαιοπελαγιτών προσφύγων κατά τη διάρκεια του Β’ Παγκοσμίου Πολέμου. Οι ίδιοι οι πρόσφυγες διηγούνται τους τρόπους διαφυγής τους, την υποδοχή και τον τρόπο οργάνωσης της ζωής τους στην Τουρκία, τις αραβικές και αφρικανικές χώρες αλλά και τις εμπειρίες τους αναφορικά με την ένταξή τους στην εκπαιδευτική διαδικασία ως προσφυγόπουλα. Επομένως, αποτελεί ένα βιβλίο επίκαιρο που μας υπενθυμίζει ότι η προσφυγιά δεν γνωρίζει τόπο και χρόνο. Ένα βιβλίο που μπορεί να αποτελέσει έναυσμα αναστοχασμού για το προσφυγικό ζήτημα στην ελληνική κοινωνία, ιδιαίτερα τώρα που οι έννοιες πρόσφυγας και μετανάστης χρησιμοποιούνται και ως εργαλεία ξενοφοβίας, ρατσισμού και εθνικισμού στην σύγχρονη ρητορεία. Το βιβλίο δεν έχει στόχο να «μοιρολογήσει» για τις δυσκολίες των προσφύγων. Αντίθετα, στόχος του είναι να αναδείξει τις συνέπειες των πολέμων, ώστε η ιστορική εμπειρία να τροφοδοτήσει τις προσπάθειες για ειρήνη και αποτροπή των πολεμικών συγκρούσεων. Επίσης, το βιβλίο στοχεύει να αναδείξει την ελπίδα και τη δημιουργική πορεία, που ξεπήδησαν ακόμη και από τα προσφυγικά στρατόπεδα και έδωσαν δύναμη στους ανθρώπους, ώστε μέσα από τεράστιες δυσκολίες να ξαναχτίσουν τις ζωές τους».  
