Title:
Κινητοποίηση για την αναβάθμιση της Yγείας από φορείς στο Κάτω Χαλάνδρι
Description:
Κινητοποίηση πραγματοποίησαν το απόγευμα της Παρασκευής (28/05) στην πλατεία Χίου στο Κάτω Χαλάνδρι, σωματεία της πόλης και της ευρύτερης περιοχής, διεκδικώντας την αναβάθμιση των υπηρεσιών Πρωτοβάθμιας Φροντίδας Υγείας, που υποβαθμίζονται, με ευθύνη της τωρινής και όλων διαχρονικά των κυβερνήσεων, όπως αναφέρουν στην ανακοίνωσή τους. Ειδικότερα, την κινητοποίηση διοργάνωσαν το Σωματείο Συνταξιούχων ΙΚΑ Χαλανδρίου, Χολαργού, Ψυχικού, Βριλησσίων, Αγ. Παρασκευής, ο Σύλλογος Γυναικών Χαλανδρίου, το Συνδικάτο Επισιτισμού - Τουρισμού (Παράρτημα Β. Τομέα), το Συνδικάτο ΟΤΑ (Παράρτημα Β. Τομέα) και το Συνδικάτο Οικοδόμων (Παράρτημα Β. Τομέα). Χαιρετισμό απεύθυναν εκπρόσωποι των φορέων. Στις ομιλίες τους ανέδειξαν τα προβλήματα που διαχρονικά έχουν οδηγήσει στην απαξίωση της δημόσιας υγείας και την ανάγκη αγωνιστικής διεκδίκησης από τον λαό για να μπορέσει να έχει υγεία και κοινωνικές παροχές στο ύψος των αναγκών του. Κατήγγειλαν πως και στο Χαλάνδρι, όπως σε όλη τη χώρα, τα Κέντρα Υγείας μετατράπηκαν σε εμβολιαστικά κέντρα με το ίδιο ή και λιγότερο υγειονομικό προσωπικό αφού πολλοί γιατροί μετακινήθηκαν σε άλλες δομές ή απουσιάζουν εντελώς συγκεκριμένες ειδικότητες (π.χ. γυναικολόγοι). Το παράρτημα του Κάτω Χαλανδρίου έχει καταντήσει ένα κτίριο-φάντασμα ενώ το κεντρικό ΚΥ στην οδό Δημοσθένους έχει μετατραπεί σχεδόν ολόκληρο σε εμβολιαστικό κέντρο. Αυτά, όπως επισήμαναν, είναι αποτελέσματα της διαχρονικής πολιτικής του κράτους που υποβαθμίζει τη δημόσια υγεία και ενισχύει τα μονοπώλια στον χώρο της υγείας, που αναγκάζει τα λαϊκά στρώματα να βάλουν βαθιά το χέρι στην τσέπη για την κάλυψη ακόμα και στοιχειωδών αναγκών τους. Οι εκπρόσωποι τόνισαν την ανάγκη ο λαός οργανωμένα να αντεπιτεθεί, να καταδικάσει συνολικά τις πολιτικές επιλογές που ωθούν στο τσάκισμα των δικαιωμάτων του και έχουν τη ρίζα τους στην υπηρέτηση των συμφερόντων των μεγάλων επιχειρηματικών ομίλων.
