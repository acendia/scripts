Title:
H καλή επικοινωνία αρχίζει πριν καν αρχίσεις να μιλάς!
Description:
Συχνά αναρωτιόμαστε γιατί με κάποιους ανθρώπους έχουμε πραγματικά καλή επικοινωνία. Πού οφείλεται αυτό; Είναι χάρισμα; Τεχνική; Η απάντηση είναι και τα δύο. Το να επικοινωνούμε σωστά είναι κάτι όχι μόνο απαραίτητο στην καθημερινή μας ζωή σε όλους τους τομείς, αλλά θεμελιώδης παράγοντας που θα βελτιώσει άμεσα την αποτελεσματικότητα στις διαπροσωπικές μας σχέσεις. Συχνά μπερδεύουμε τις επικοινωνιακές ικανότητες με το να είναι κάποιος ομιλητικός! Η καλή επικοινωνία αρχίζει πριν καν αρχίσουμε να μιλάμε. Για ν’ “ανοίξει” το κανάλι της σωστής επικοινωνίας, θα πρέπει με ενσυναίσθηση να σκεφτούμε από πριν τι απασχολεί ή ευχαριστεί τον άλλον και να δείξουμε ότι αληθινά μας ενδιαφέρει. Πολλοί αντιμετωπίζουν το συνομιλητή τους σαν “υπενθύμιση” για δικά τους θέματα! Διακόπτουν τη φράση του άλλου αδιαφορώντας για τη συνέχεια και αναφέρονται στον εαυτό τους. Επικριτικότητα, “αιχμηρές” εκφράσεις, επισήμανση αρνητικών σημείων του άλλου, άμεσα θα υποβαθμίσουν την επικοινωνία. Η χρήση της γλώσσας δηλαδή μπορεί να αποδυναμώσει το δέκτη. Τα επίπεδα της ακρόασης είναι: Να αγνοείς, ουσιαστικά να μην ακούς καθόλου. Να προσποιείσαι ότι ακούς. Να ακούς επιλεκτικά. Να ακούς προσεκτικά. Να συμμετέχεις συναισθηματικά σε αυτό που ακούς (ενσυναίσθηση). Κατ’ αρχήν στην επικοινωνία “μεταφέρω” δεν επιβάλλω ένα μήνυμα. Για μια ανοικτή και σαφή επικοινωνία το προφορικό και μη προφορικό μήνυμα πρέπει να συμφωνούν μεταξύ τους. Το μη λεκτικό μήνυμα (γλώσσα του σώματος), συνήθως είναι αυτό που υπερισχύει. Στο 5ο επίπεδο της επικοινωνίας (ενεργητική ακρόαση) ο ακροατής έχει μια συγκεκριμένη ευθύνη: Να “πιάσει” και τα συναισθήματα μέσα στα λεγόμενα, δείχνοντας ότι ακούει ενεργητικά κάνοντας τις κατάλληλες κινήσεις με το κεφάλι. Τέλος, προσπαθήστε να “αλιεύετε” τα καλά στοιχεία των ανθρώπων και με την πρώτη ευκαιρία να τα επισημαίνετε (κοινώς το καλό να λέγεται), έχοντας την πεποίθηση ότι πολύ ωραία πράγματα μπορεί να προκύψουν απ’ την ανθρώπινη αλληλεπίδραση και συναναστροφή! Από την Φιφή Νικολάου - Life Coach/Δημόσιες Σχέσεις &amp;amp; Επικοινωνία (Εθνικό-Καποδιστριακό Πανεπιστήμιο)
