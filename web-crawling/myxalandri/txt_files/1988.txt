Title:
“Χαλάνδρι Ορίζοντας 2023”: Η &quot;Ελπίς&quot; σάρωσε ένα ανοχύρωτο Χαλάνδρι
Description:
Ανακοίνωση της δημοτικής παράταξης «Χαλάνδρι Ορίζοντας 2023» με επικεφαλής τον κ. Μάνο Κρανίδη, σχετικά με την κακοκαιρία “Ελπίς” και την «τραγική κατάσταση στο Χαλάνδρι»: Από την Δευτέρα, η προειδοποιημένη κακοκαιρία «Ελπίς» σάρωσε την Αττική και το ανοχύρωτο Χαλάνδρι. Η πόλη μας, τέσσερα 24ώρα μετά, ακόμη παραμένει σε τραγική κατάσταση. Δεκάδες συμπολίτες μας απομονωμένοι, χωρίς ηλεκτρικό ρεύμα, επικοινωνία και πρακτική βοήθεια, οι τοπικές οδοί κλεισμένες, δεκάδες κλαδιά και δέντρα πεσμένα πάνω σε καλώδια και οδοστρώματα και πολλές ζημιές σε δημοτικό εξοπλισμό. Το σύστημα πολιτικής προστασίας του Κράτους, της Περιφέρειας και του Δήμου Χαλανδρίου αναμφίβολα αποδείχθηκε ανεπαρκές και ανήμπορο, παρά την έγκαιρη ενημέρωση από τις αρμόδιες μετεωρολογικές υπηρεσίες για την «ΕΛΠΙΣ». Οι συμπολίτες μας, στο έλεος της κακοκαιρίας, χωρίς ουσιαστική και αποτελεσματική υποστήριξη από τον Δήμο Χαλανδρίου. Η αυταπάρνηση στην επιτέλεση των καθηκόντων των υπηρεσιών επιφυλακής και πολιτικής προστασίας είναι σημαντική και σεβαστή. Όμως η πολιτική προστασία απαιτεί κατάλληλο σύστημα, πρακτικό σχέδιο με προληπτικές ενέργειες, ανθρώπινο δυναμικό και σύγχρονο εξοπλισμό, και δεν φθάνει να στηρίζεται μόνο στον υπερβάλλοντα ζήλο των εργαζομένων. Στο Χαλάνδρι, το χαοτικό αποτέλεσμα δείχνει πολλές αστοχίες, στην προετοιμασία και δράση. Ενδεικτικά: Γιατί δεν είχαν κοπεί έγκαιρα και προληπτικά τα επικίνδυνα κλαδιά και δέντρα για τα καλώδια του ρεύματος σε δεκάδες σημεία της πόλης; Γιατί δεν υπήρξε αποτελεσματική αντίδραση στην διάνοιξη της συντριπτικής πλειοψηφίας των οδών από το χιόνι και ειδικά σε αυτές με προβλήματα ηλεκτροδότησης; Γιατί δεν προβλέφθηκε επαρκής εξοπλισμός και στόλος οχημάτων για τον έγκαιρο εκχιονισμό των κλεισμένων τοπικών οδών; Γιατί δεν υπήρχε μηχανισμός επαρκούς και ουσιαστικής επικοινωνίας αλλά και υποστήριξης των ταλαιπωρημένων συμπολιτών μας; Είναι φανερό ότι η σημερινή διοίκηση και το σύστημα-σχέδιο πολιτικής προστασίας που είχε εκπονήσει, στο μέτρο των αρμοδιοτήτων της, δυστυχώς απέτυχε πλήρως. Για αυτό ζητάμε την πραγματοποίηση δημοτικού συμβουλίου με θέματα συζήτησης: Ενημέρωση από τη διοίκηση σε σχέση με τη συνολική διαχείριση της κακοκαιρίας ΕΛΠΙΣ. Νομικές ενέργειες εκ μέρους του Δήμου κατά παντός υπευθύνου και αντίστοιχα, νομική συνεπικούρηση σε πληγέντες συμπολίτες. Διατύπωση προτάσεων ώστε να ενισχυθεί αποφασιστικά η δράση και αποτελεσματικότητα της Πολιτικής Προστασίας σε τέτοια έντονα καιρικά φαινόμενα. Οι επιπτώσεις της κακοκαιρίας είναι ακόμη μεγάλες και έστω και τώρα ο Δήμος οφείλει να ενεργοποιήσει όλες τις δυνάμεις του, και κρατικές ή περιφερειακές, ώστε να λυθούν όλα τα κρίσιμα προβλήματα. Δεν είναι στη δική μας λογική να αποδώσουμε πολιτικές ευθύνες, καθώς αυτές έχουν ήδη αποδοθεί στην διοίκηση του κ. Ρούσσου από τους πολίτες που ακόμη ταλαιπωρούνται χωρίς υποστήριξη. Εμείς έχουμε ένα κύριο σκοπό, την βαθμιαία ενίσχυση και βελτίωση των υποδομών όλων των περιοχών του Δήμου Χαλανδρίου και του συστήματος πολιτικής προστασίας ώστε όλοι οι πολίτες να αισθάνονται ασφαλείς και ισότιμοι. Το Χαλάνδρι και οι πολίτες του αξίζουν και μπορούν καλύτερα. Απαιτείται αλλαγή νοοτροπίας, συσπείρωση ευρύτερων δυνάμεων, και αποτελεσματικότητα. Εκ μέρους της δημοτικής μας παράταξης «Χαλάνδρι Ορίζοντας 2023»Μάνος ΚρανίδηςΔημοτικός Σύμβουλος-Επικεφαλής  
