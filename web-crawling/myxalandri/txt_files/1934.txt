Title:
Απολογισμός δράσης του τμήματος Προληπτικής Ιατρικής Δήμου Χαλανδρίου για το 2021
Description:
To τμήμα Προληπτικής Ιατρικής του Δήμου Χαλανδρίου συνεχίζει να προσφέρει καθημερινά μία πληθώρα ποιοτικών υπηρεσιών πρόληψης και πρωτοβάθμιας φροντίδας υγείας σε χιλιάδες συμπολίτες μας, επιβεβαιώνοντας και αναδεικνύοντας την τεράστια συμβολή και σημασία του, τόσο για τους ίδιους τους πολίτες, όσο και για το εθνικό σύστημα υγείας. Τη χρονιά που πέρασε, το τμήμα Προληπτικής Ιατρικής του Δήμου Χαλανδρίου πραγματοποίησε συνολικά 7.260 δωρεάν εξετάσεις-ιατρικές πράξεις, κατ’ οίκον παροχές υγείας και υπηρεσίες ψυχικής υγείας. Απέναντι στην πρωτόγνωρη υγειονομική απειλή της Covid-19 στήριξε τους δημότες και συνεργάστηκε με τις κοινωνικές δομές και τα ΚΑΠΗ του Δήμου. Προσέφερε υπηρεσίες που αποτελούν ανάχωμα στη φτώχεια και τον κοινωνικό αποκλεισμό. Στήριξε τις δομές πρωτοβάθμιας φροντίδας υγείας αλλά και τις δομές ψυχικής υγείας για τα παιδιά και τις οικογένειές τους. Απάντησε στις ανάγκες των ηλικιωμένων, των ΑμεΑ, των Ρομά, των παιδιών. Ειδικότερα προσφέρθηκαν: 1.630 δωρεάν ιατρικές πράξεις από καρδιολόγο, παθολόγο, γυναικολόγο και παιδίατρο, που αφορούσαν σε δωρεάν κλινική εξέταση, συνταγογράφηση, καρδιογράφημα, τεστ Παπ, ψηλάφηση μαστού, χορήγηση ιατρικών βεβαιώσεων, εμβολιασμό παιδιών. 675 κατ’ οίκον επισκέψεις που αφορούσαν σε προμήθεια φαρμάκων, σε συνοδείες σε νοσοκομεία - εμβολιαστικά κέντρα, σε ενεσοθεραπείες, μέτρηση γλυκόζης αίματος και αρτηριακής πίεσης, ατομική υγιεινή, περιποίηση τραυμάτων και κατακλίσεων και αντιγριπικό εμβολιασμό. 4.925 υπηρεσίες ψυχικής υγείας σε παιδιά εφήβους και γονείς. Συγκεκριμένα, οι υπηρεσίες αφορούσαν σε αξιολόγηση και αποκατάσταση μαθησιακών δυσκολιών, συμβουλευτική υποστήριξη σε παιδιά, εφήβους και γονείς-οικογένεια από ψυχολόγους, ειδικούς παιδαγωγούς και παιδοψυχίατρο. 30 δωρεάν μαστογραφίες σε γυναίκες ηλικίας 40-70 ετών, σε συνεργασία με το Κέντρο Ημερήσιας Νοσηλείας «Νίκος Κούρκουλος» του Νοσοκομείου «Αγ. Σάββας» και με την ευγενική συμμετοχή του Εθνικού Διαδημοτικού Δικτύου Υγειών Πόλεων και Προαγωγής Υγείας (ΕΔΔΥΠΠΥ). Μία συνεργασία που θα συνεχιστεί και το 2022. Από τον Σεπτέμβριο μέχρι τις 27 Δεκεμβρίου 2021, το τμήμα Προληπτικής Ιατρικής του Δήμου Χαλανδρίου, σε συνεργασία με την 1η Υ.Πε. Αττικής, δεχόταν, αιτήματα από κλινήρεις ασθενείς που δεν μπορούσαν να μεταβούν στα εμβολιαστικά κέντρα για κατ’ οίκον εμβολιασμό κατά της Cοvid-19 και τα προωθούσε στον ΕΟΔΥ. Εθελοντική αιμοδοσία Στις 27 Νοεμβρίου 2021 πραγματοποίησε με επιτυχία εθελοντική αιμοδοσία σε συνεργασία με το Τμήμα Αιμοδοσίας του Γενικού Νοσοκομείου Αλεξάνδρα. ΚΕΠ Υγείας Ο Δήμος Χαλανδρίου σε συνεργασία με την Περιφέρεια και το Ελληνικό Διαδημοτικό Δίκτυο Υγιών Πόλεων και Προαγωγής Υγείας (ΕΔΔΥΠΠΥ) υλοποιεί ένα πρόγραμμα με τίτλο «Δημιουργία και δικτύωση δημοτικών Κέντρων Πρόληψης Υγείας (ΚΕΠ Υγείας)» που σκοπό έχει την ενημέρωση όλων των πολιτών σε θέματα υγείας και την πραγματοποίηση προληπτικών εξετάσεων και παραπομπών σε δομές υγείας. Μέσα από το λογισμικό των Κ.Ε.Π. Υγείας εφαρμόζονται διεθνή πρωτόκολλα screening του πληθυσμού και τα στελέχη του επιβλέπουν το follow up της διατήρησης της υγείας των πολιτών. Το τμήμα Προληπτικής Ιατρικής είναι υπεύθυνο για τη λειτουργία του προγράμματος που αριθμεί μέχρι σήμερα 50 εγγεγραμμένα μέλη. «Το τμήμα Προληπτικής Ιατρικής σε αυτή την επείγουσα συνθήκη της πανδημίας, ανταποκρίθηκε με τον καλύτερο δυνατό τρόπο. Τα στελέχη του εργάσθηκαν με αλτρουισμό, αλληλεγγύη και φιλαλληλία», σημείωσε ο εντεταλμένος σύμβουλος υπεύθυνος για θέματα υγείας Γιάννης Λαδόπουλος.  
