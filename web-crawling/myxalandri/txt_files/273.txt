Title:
Μήπως να κάνατε το γάμο σας σε ένα νησί;
Description:
Αν έχετε πει πρόσφατα το μεγάλο &quot;ναι&quot;, αυτό σημαίνει ότι έχετε τώρα αρχίσει να σκέφτεστε πώς θα οργανώσετε το γάμο σας. Αν όπως τα περισσότερα ζευγάρια σκέφτεστε να παντρευτείτε καλοκαίρι, τότε γιατί να μη κάνετε το γάμο σας σε ένα νησί; Να είστε σίγουροι ότι θα γίνετε πολύ δημοφιλείς ανάμεσα στους περισσότερους καλεσμένους σας. Πώς θα σας φαινόταν ένας γάμος στην παραλία; Μήπως τέλειος; Αν αναλογιστείτε όλα αυτά τα εκκλησάκια που υπάρχουν σπαρμένα στα πανέμορφα νησιά μας δεν είναι δύσκολο να ενθουσιαστείτε με την ιδέα. Ένας γάμος σε νησί έχει πολλά πλεονεκτήματα. Πρώτα από όλα είναι για όλους μια μίνι απόδραση και για πολλούς ίσως να ταυτίζεται με τις πρώτες διακοπές του καλοκαιριού. Θα περάσουν τέλεια στο γάμο σας, θα κάνουν τα μπάνια τους και θα απολαύσουν χαλαρές στιγμές. Και όχι μόνο αυτό, αλλά θα έρθουν ντυμένοι χαλαρά και χωρίς να νιώθουν &quot;στημένοι&quot; όπως γίνεται συνήθως στους γάμους. Αυτό άλλωστε ισχύει και για σας. Ένας γάμος σε νησί απαιτεί απλότητα, όχι αυστηρά κοστούμια και περίτεχνα νυφικά. Φανταστείτε να είστε ξυπόλητοι στο γάμο σας... Υπάρχει κάτι πιο άνετο από αυτό; Τέλος, το σκηνικό για ένα γάμο σε νησί είναι από μόνο του τέλειο. Δε θα χρειαστεί να κάνετε ιδιαίτερες επεμβάσεις για να έχετε το ρομαντικό, όμορφο αποτέλεσμα που ονειρεύεστε. Βέβαια με μια τέτοια επιλογή δεν είναι όλα ρόδινα. Υπάρχουν και μειονεκτήματα... Το καλοκαίρι οι τιμές στα νησιά είναι αρκετά τσιμπημένες και οι διαθεσιμότητες περιορισμένες. Άρα θα πρέπει να κινηθείτε γρήγορα για να κάνετε τις απαιτούμενες κρατήσεις και να διαπραγματευτείτε καλύτερες τιμές. Αν αποφύγετε την περίοδο αιχμής (μέσα Ιουνίου με αρχές Σεπτεμβρίου), τότε έχετε καλές πιθανότητες να πραγματοποιήσετε το όνειρό σας με ένα ποσό σε λογικά πλαίσια. Μια άλλη πιθανή αναποδιά είναι να σας τα χαλάσει ο καιρός. Μια ξαφνική βροχή ή ακόμη χειρότερα ένας δυνατός αέρας μπορεί να ανατρέψει τα πράγματα. Προετοιμαστείτε για την περίσταση, προβλέποντας εναλλακτικά ένα κλειστό χώρο για το πάρτι σας. Επίσης, μια καλή ιδέα είναι να επιλέξετε ένα νησί που έχει αεροδρόμιο. Ο καιρός επηρεάζει λιγότερο τις πτήσεις στα νησιά κι έτσι θα είστε σίγουροι ότι θα φτάσουν οι καλεσμένοι σας εγκαίρως. Ένας γάμος σε νησί είναι πολύ γοητευτικός και ελκυστικός. Σκεφθείτε τα υπέρ και τα κατά και αποφασίστε αν θα το τολμήσετε! Το σίγουρο είναι ότι πρόκειται για μια πρόταση που αξίζει να αξιολογήσετε σοβαρά... &amp;nbsp;
