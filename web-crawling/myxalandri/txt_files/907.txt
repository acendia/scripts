Title:
Ο Γιώργος Ιωακειμίδης ανακοίνωσε την υποψηφιότητά του για την Περιφέρεια Αττικής
Description:
Την υποψηφιότητά του για την Περιφέρεια Αττικής στις αυτοδιοικητικές εκλογές του Οκτωβρίου, ανακοίνωσε ο δήμαρχος Ρέντη/Νίκαιας Γιώργος Ιωακειμίδης, με τον συνδυασμό «Αττικός Κύκλος Συνεργασίας και Εμπιστοσύνης». Με κυρίαρχο μήνυμα την δέσμευση που συμβολίζει το «Δίνουμε τα χέρια» και μια άκρως πολιτική ομιλία  για τον ρόλο της Περιφέρειας σε σχέση με το Κράτος, τους 66 Δήμους και πάνω απ’ όλα για τα 4 εκατομμύρια πολιτών της Αττικής, ο Γ. Ιωακειμίδης τόνισε: «Τον ερχόμενο Οκτώβριο, 4 εκατομμύρια πολίτες που ζουν και εργάζονται στην μεγαλύτερη Περιφέρεια της χώρας, θα επιλέξουν ποιοι θα νοιαστούν τα επόμενα 5 χρόνια για την καθημερινότητα τους, ποιοι θα μιλήσουν στο όνομα τους,  ποιοι θα διεκδικήσουν και ποιοι θα σεβαστούν τις ανάγκες τους. Ανακοινώνω την απόφασή μου να διεκδικήσω στις επερχόμενες αυτοδιοικητικές εκλογές την ηγεσία της περιφέρειας Αττικής. Θέτω την υποψηφιότητά μου στην κρίση αυτών των πολιτών. Θα διεκδικήσω στο όνομά τους την δυνατότητα να βελτιωθεί η ζωή τους στην καθημερινότητα, με ασφάλεια και προστασία. Δεν θέλω να υποσχεθώ αυτά που δεν πρόκειται να γίνουν. Μιλώ για τα αυτονόητα που δεν έχουν ξεκινήσει ή βαλτώνουν. Μιλώ για τους  66 δήμους που δεν έχουν βρει στην περιφέρεια την αρωγή, την συνεργασία που τους αξίζει! Αυτά  πρέπει να τα αλλάξουμε και ναι μπορούμε! Γι’ αυτό σήμερα «ΔΙΝΟΥΜΕ ΤΑ ΧΕΡΙΑ» σαν ένα συμβόλαιο τιμής με τους ανθρώπους που ζουν σε αυτόν τον τόπο και κυρίως τους νέους που έχουν δικαίωμα στο όνειρο, στις μεγάλες  προσδοκίες, στην μουσική και στο χρώμα στην ζωή τους, σε ένα πιο φωτεινό αύριο. Και αυτό το δικαίωμα είναι δικό μας». Αναφερόμενος στο ρόλο της περιφέρειας και  στις σχέσεις με την κεντρική διοίκηση τόνισε: «Αν καθένας από τους 66 δήμους της Αττικής είναι ένα δένδρο, η περιφέρεια είναι το δάσος… Ο κάθε δήμαρχος φροντίζει το  δήμο του αλλά οι πολίτες  χρειάζονται το δάσος ολόκληρο. Ο Κηφισός που ταλαιπωρεί στην κυκλοφορία 100.000 πολίτες καθημερινά δεν είναι έργο ενός δήμου…. Χρειάζεται μια φωνή,  ένα σχέδιο, μια φροντίδα για όλα τα κοινά. Ο κάθε δήμος χρειάζεται ολόκληρη την περιφέρεια να τον συνδράμει, να τον στηρίξει, να τον βοηθήσει να κάνει καλύτερη τη ζωή των δημοτών του. Αυτό είναι η περιφέρεια….. Η περιφέρεια Αττικής δεν ψάχνει να υποκαταστήσει το κράτος, ούτε να κρυφτεί πίσω από τις αδυναμίες του.  Θέλει τη συνεργασία με κοινό όφελος, δηλαδή ξεκάθαρη σχέση, αρμοδιότητες , λογοδοσία και διαφάνεια. Δεν θα χαρίσει και δεν θα χαριστεί…». Αναφερόμενος τέλος στην απόφαση υποψηφιότητας του είπε: «Υπηρετώ περισσότερα από 30 χρόνια την αυτοδιοίκηση. Σαν δήμαρχος Ρέντη και Νίκαιας, αλλά και σαν πρόεδρος  της Ένωσης Δήμων της Περιφέρειας Αττικής…. Σε  αυτά τα 30 χρόνια των μεγάλων αλλαγών, δυο πράγματα έμειναν αμετάβλητα: η απαίτηση για δικαιοσύνη και η ανάγκη για συνεργασία. Με αυτά πορεύτηκα…. Συμπολίτες μου, γυναίκες και άνδρες. Πολλοί, ίσως οι περισσότεροι δεν με γνωρίζετε. Ο Ρέντης και η Νίκαια δεν είχαν και δεν έχουν την προβολή του κέντρου της Αθήνας….. Όμως εδώ ό,τι λέμε το κάνουμε κι ότι δεν μπορεί να γίνει δεν το τάζουμε. Εδώ η πολλή δουλειά, η αξιοπρέπεια, ο σεβασμός όλων και του καθενός χωριστά κάνουν τη διαφορά! Είμαι με περηφάνια για έβδομη φορά δήμαρχος Νίκαιας Ρέντη και γι αυτό μπορώ δεσμευτώ στους συμπολίτες μου της Αττικής,  μια περιφέρεια που θα λειτουργεί σε έναν ενάρετο ΚΥΚΛΟ ΣΥΝΕΡΓΑΣΙΑΣ ΚΙ ΕΜΠΙΣΤΟΣΥΝΗΣ με τους δήμους , παράγοντας έργο και δημόσιο ήθος, με  δικαιοσύνη κι ανθρωπιά…». https://giorgosioakeimidis.gr/ Η πλήρης ομιλία του Γιώργου Ιωακειμίδη Φίλες και Φίλοι, Τον ερχόμενο Οκτώβριο, 4 εκατομμύρια πολίτες που ζουν και εργάζονται στην μεγαλύτερη Περιφέρεια της χώρας, θα επιλέξουν ποιοι θα νοιαστούν τα επόμενα 5 χρόνια για την καθημερινότητα τους, ποιοι θα μιλήσουν στο όνομά τους, ποιοι θα διεκδικήσουν και ποιοι θα σεβαστούν τις ανάγκες τους . Ανακοινώνω την απόφασή μου να διεκδικήσω στις επερχόμενες αυτοδιοικητικές εκλογές την ηγεσία της Περιφέρειας Αττικής. Θέτω την υποψηφιότητά μου στην κρίση αυτών των πολιτών. Θα διεκδικήσω στο όνομά τους τη δυνατότητα να βελτιωθεί η ζωή τους στην καθημερινότητα, με ασφάλεια, κοινωνική δικαιοσύνη και αλληλεγγύη. Δεν έχω να υποσχεθώ αυτά που δεν πρόκειται να γίνουν. Μιλώ για τα αυτονόητα, που δεν έχουν ξεκινήσει ή βαλτώνουν. Μιλώ για τους 66 δήμους της Αττικής, που δεν έχουν βρει στην Περιφέρεια την αρωγή και τη συνεργασία που τους αξίζει! ΑΥΤΑ  ΠΡΕΠΕΙ ΝΑ ΤΑ ΑΛΛΑΞΟΥΜΕ ΚΑΙ, ΝΑΙ, ΜΠΟΡΟΥΜΕ! Για αυτό σήμερα «ΔΙΝΟΥΜΕ ΤΑ ΧΕΡΙΑ» σαν ένα συμβόλαιο τιμής με τους ανθρώπους που ζούνε σε αυτόν τον τόπο και κυρίως του νέους που έχουν δικαίωμα στο όνειρο, στις μεγάλες  προσδοκίες, στην μουσική και στο χρώμα στην ζωή τους,  σε ένα πιο φωτεινό αύριο. ΚΑΙ ΑΥΤΟ ΤΟ ΔΙΚΑΙΩΜΑ ΕΙΝΑΙ ΔΙΚΟ ΜΑΣ. Αν καθένας από τους 66 δήμους της Αττικής είναι ένα δένδρο, η Περιφέρεια είναι το δάσος. Ο κάθε δήμαρχος φροντίζει τον δήμο του, οι πολίτες όμως χρειάζονται το δάσος ολόκληρο. Ο Κηφισός που ταλαιπωρεί στην κυκλοφορία 100.000 πολίτες καθημερινά δεν είναι έργο ενός δήμου. Το παραλιακό μέτωπο, τα δίκτυα υποδομών, η πολιτική προστασία και η ανάγκη θωράκισης απέναντι στις φυσικές καταστροφές, διατρέχουν ενιαία ολόκληρη την Αττική. Χρειάζεται μια φωνή,  ένα σχέδιο, μια φροντίδα για όλα τα κοινά. Σε μία περίοδο που οι πολίτες νιώθουν προδομένοι και εγκαταλελειμμένοι από την Πολιτεία. Σε μια συγκυρία που οι ανισότητες συνεχώς διευρύνονται. Σε μία πραγματικότητα που οι πολίτες δείχνουν να χάνουν την εμπιστοσύνη τους. Η μεγαλύτερη Περιφέρεια της χώρας καλείται να κάνει ένα γενναίο βήμα προόδου. Έχουμε ανάγκη ως κοινωνία μια διακυβέρνηση που θα πείσει τον δικαιολογημένα εξοργισμένο και κουρασμένο πολίτη να σταματήσει να αισθάνεται το κράτος σαν αντίπαλό του, και θα θέσει την αποκατάσταση της κοινωνικής δικαιοσύνης, την ενίσχυση της κοινωνικής συνοχής και την εδραίωση του αισθήματος ασφάλειας ως ουσιαστικές προτεραιότητες. ΚΙ ΑΝ Η ΕΛΛΑΔΑ ΘΕΛΕΙ ΠΕΡΙΣΣΟΤΕΡΟ ΧΡΟΝΟ  ΓΙ’ ΑΥΤΟ, Η ΑΤΤΙΚΗ ΜΠΟΡΕΙ ΤΩΡΑ. Δεν είμαστε διστακτικοί απέναντι στις αλλαγές, ούτε αδύναμοι απέναντι στις καταστροφές. Γινόμαστε αδύναμοι όταν το κεντρικό κράτος δεν αποφασίζει, δεν κατευθύνει και δεν συνεργάζεται. Γινόμαστε διστακτικοί όταν βλέπουμε τις υποσχέσεις να πληθαίνουν αβασάνιστα, ενώ η  ζωή, για τους περισσότερους, δυσκολεύει σταθερά. Όταν διαχέονται από πάνω προς τα κάτω η γραφειοκρατία και η αδιαφορία, δημιουργώντας λίγη εμπιστοσύνη και πολλή διάψευση σε εργαζόμενους και πολίτες. Θα αγωνιστούμε για να αλλάξει αυτό στην Αττική. Βήμα – βήμα, θα βγούμε μπροστά. Κάθε δήμος και σχέδιο, με μελέτη που να μπορεί να υλοποιηθεί  ή έστω να ξεκινήσει στην πενταετία. Κάθε έργο με λογοδοσία, διαφάνεια, με βοήθεια όταν κάπου καθυστερήσει. Δεν φτάσαμε στον 21ο αιώνα για να κουβαλάμε έργα που εδώ και δεκαετίες αναγγέλλονται. Υπηρετώ την Αυτοδιοίκηση για περισσότερα από 30 χρόνια. Ως δήμαρχος Ρέντη και Νίκαιας, αλλά και ως πρόεδρος της Ένωσης Δήμων της Περιφέρειας Αττικής. Όταν ξεκίνησα, σε πολλούς δήμους σχεδόν δεν υπήρχαν υπολογιστές. Σήμερα τα ψηφιακά δίκτυα, η κινητή τηλεφωνία και η τεχνητή νοημοσύνη απελευθερώνουν τεράστιες δυνατότητες. Δυνατότητες για να περιοριστούν οι γεωγραφικές και κοινωνικές ανισότητες, ανάμεσα σε δήμους-πόλεις και δήμους όπου η ζωή σκοτεινιάζει νωρίς. Δυνατότητες για να οργανωθεί ο κάθε δήμος γύρω από τη διαφορετικότητά του, γύρω δηλαδή από τη δική του ταυτότητα. Σε  αυτά τα 30 χρόνια των μεγάλων αλλαγών, δυο πράγματα έμειναν αμετάβλητα: Η απαίτηση για δικαιοσύνη και η ανάγκη για συνεργασία. Διαχρονικά επίκαιρες και με αυτές πορεύτηκα! Γιατί η συνεργασία φέρνει τη δικαιοσύνη του κοινού καλού, στεριώνει στην εμπιστοσύνη και έτσι προχωρούν ανθεκτικά τα δημόσια πράγματα. Απευθύνομαι στα τέσσερα εκατομμύρια πολιτών της Αττικής Πολλοί, ίσως οι περισσότεροι, δεν με γνωρίζετε. Ο Ρέντης και η Νίκαια δεν είχαν και δεν έχουν την προβολή του κέντρου της Αθήνας. Εδώ όμως έζησα, εδώ έμαθα μια διοίκηση όπου τα λεφτά δεν κάνουν τον άνθρωπο, ούτε προδικάζουν το αποτέλεσμα της προσπάθειας. Στον «μικρό» αλλά δυναμικό  Ρέντη και στην ιστορική Κοκκινιά, δεν υπάρχουν πολυτέλειες. Αλλά αναγνωρίζεται η προσπάθεια και μετρά η αλληλεγγύη. Εδώ η ευθύνη έχει πρόσωπο γιατί δεν μπορείς να ξεφύγεις από το βλέμμα του δημότη σου. Εδώ ό,τι λέμε το κάνουμε κι ότι δεν μπορεί να γίνει δεν το τάζουμε. Εδώ η πολλή δουλειά, η αξιοπρέπεια, ο σεβασμός όλων και του καθενός χωριστά κάνουν τη διαφορά! Είμαι με περηφάνια για έβδομη φορά δήμαρχος Νίκαιας – Ρέντη και για αυτό μπορώ να δεσμευτώ στους συμπολίτες μου της Αττικής, μια Περιφέρεια που θα λειτουργεί σε έναν ΚΥΚΛΟ ΣΥΝΕΡΓΑΣΙΑΣ ΚΙ ΕΜΠΙΣΤΟΣΥΝΗΣ με τους δήμους, παράγοντας έργο και δημόσιο ήθος, με ανθρωπιά και δικαιοσύνη παντού και σε όλα. Δεν θα αναφερθώ καθόλου σήμερα στα πεπραγμένα της σημερινής διοίκησης. Θα έχουμε όλο τον χρόνο να τα συζητήσουμε όλα διεξοδικά. Αυτό που θα ήθελα σήμερα να σας πω είναι το εξής: Ο στόχος μου, ο στόχος μας, στις Περιφερειακές εκλογές του προσεχή Οκτώβρη είναι ένας: Η αλλαγή πορείας της μεγαλύτερης Περιφέρειας της χώρας, σε προοδευτική κατεύθυνση. Με στοχευμένο πρόγραμμα και με όραμα να ανταποκριθούμε αποτελεσματικά στις ανάγκες των πολλών και να βελτιώσουμε τις ζωές τους, δίνουμε τα χέρια με  τα εκατομμύρια των πολιτών σε κάθε γειτονιά της Αθήνας και της Αττικής που, ανεξαρτήτως κομματικής προέλευσης, αντιλαμβάνονται και νιώθουν ότι η ώρα της Αλλαγής στην Περιφέρεια είναι τώρα. Η αλληλεγγύη, η διαφάνεια, η δημόσια λογοδοσία, η χρηστή διαχείριση, η ίδια η δημοκρατία εντέλει, είναι καιρός να αποκατασταθούν στο λίκνο τους, στην Αττική. Κι όπως είπα νωρίτερα όλοι μας και κυρίως οι νέοι άνθρωποι, έχουμε δικαίωμα στο όνειρο και σ’ ένα πιο φωτεινό αύριο.  Δίνουμε τα χέρια λοιπόν σήμερα και ξεκινάμε Σας ευχαριστώ πολύ.  
