Title:
Ένα διαφορετικό για τα παιδιά Πάσχα
Description:
Επίσημα διανύουμε τη Μεγάλη Εβδομάδα και οδεύουμε ολοταχώς στην Ανάσταση και στο Πάσχα. Μια μεγάλη γιορτή για τη χριστιανοσύνη. Οι περισσότεροι από εμάς, είναι σχεδόν σίγουρο αν όχι βέβαιο ότι διαφορετικά το είχαμε στο μυαλό μας. Φανταζόμασταν ότι θα βρούμε τους δικούς μας ανθρώπους, τους φίλους μας, ότι θα επισκεπτόμασταν τα μέρη που μεγαλώσαμε, ή ακόμη ότι θα κάνουμε και κάποιο ταξίδι. Να καθίσουμε όλοι μαζί γύρω από το γιορτινό τραπέζι, να τσουγκρίσουμε τα κόκκινα αβγά, να φάμε το αρνάκι ή ότι άλλο θέλει ο καθένας, να πάμε στην εκκλησία. Ίσως το πιο σημαντικό όμως θα ήταν ότι θα βρισκόμασταν όλοι μαζί. Κάτι που σε όλους μας έχει λείψει αυτό το διάστημα. Όμως ο Covid-19 το άλλαξε και αυτό. Μπορούμε όμως τις ξεχωριστές μυρωδιές και τα αρώματα που μας φέρνει η γιορτή του Πάσχα να προσπαθήσουμε να τις μεταφέρουμε μέσα στο σπίτι μας. Να μιλήσουμε στα παιδιά μας για τις δικές μας προσωπικές εμπειρίες, για το πώς καθόμασταν δίπλα από τη γιαγιά ή τη μητέρα μας και τις βλέπαμε να μαγειρεύουν, για τη μυσταγωγία που επικρατούσε μέχρι να στρωθεί το γιορτινό τραπέζι. Όλοι μας έχουμε να μοιραστούμε και όμορφες στιγμές, από τις οποίες μόνο κερδισμένοι θα βγούμε εμείς, αλλά και οι σημαντικοί μας άνθρωποι. Η τεχνολογία ευτυχώς έχει προχωρήσει πάρα πολύ και μπορεί να σταθεί σύμμαχός μας αυτές τις δύσκολες στιγμές. Μπορούμε λοιπόν να την αξιοποιήσουμε και να φροντίσουμε μέσω βιντεοκλήσεων, τα παιδιά να δουν τον παππού και τη γιαγιά που με τόση λαχτάρα ανυπομονούσαν να συναντηθούν. Είναι στο χέρι μας λοιπόν να φροντίσουμε, ώστε να δώσουμε μια διαφορετική νότα σε αυτό το Πάσχα. Μια νότα αισιοδοξίας και δύναμης ότι ακόμη και κάτω από αυτές τις δύσκολες συνθήκες, θα βρούμε τον τρόπο να δημιουργήσουμε κάτι όμορφο και να βρεθούμε έστω και μέσω της τεχνολογίας πιο κοντά ο ένας στον άλλο. Από την επιστημονική ομάδα της Γραμμής 115 25 και του συμβουλευτικού κέντρου της Ένωσης «Μαζί για το Παιδί»
