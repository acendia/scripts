Title:
“Χαλάνδρι σε Δράση”: Παραδόθηκαν στον Ελληνικό Ερυθρό Σταυρό τα τρόφιμα για τον Ουκρανικό λαό
Description:
Την Τρίτη 22 Μαρτίου 2022 στελέχη της δημοτικής παράταξης «Χαλάνδρι σε Δράση» παρέδωσαν στον Ελληνικό Ερυθρό Σταυρό τρόφιμα μακράς διάρκειας, προσφορά των πολιτών του Δήμου Χαλανδρίου για να σταλούν ως ανθρωπιστική βοήθεια στους πληγέντες του πολέμου στην Ουκρανία, στο πλαίσιο της σχετικής πρωτοβουλίας της παράταξης. «Θα θέλαμε να ευχαριστήσουμε ιδιαίτερα τους εκατοντάδες συμπολίτες μας που ανταποκρίθηκαν στην προσπάθεια αυτή, στέλνοντας όλοι μαζί ένα μεγάλο μήνυμα αλληλεγγύης που ελπίζουμε να φωτίσει την ψυχή των ανθρώπων που σήμερα υποφέρουν στην Ουκρανία και να λειτουργήσει ως ασπίδα στα δεινά και τον πόνο του πολέμου», αναφέρεται στη σχετική ανακοίνωση. «Όλοι ενωμένοι οι κάτοικοι του Χαλανδρίου έχουμε αποδείξει ότι είμαστε πάντα δίπλα σε όσους υποφέρουν με δράσεις αγάπης και αλληλεγγύης. Αυτό θα συνεχίσουμε και στο μέλλον ελπίζοντας ότι αυτές οι πρωτοβουλίες συμβάλουν στο να απαλύνουν έστω και σε μικρό βαθμό τον πόνο που νιώθουν οι συνάνθρωποί μας», τόνισε η επικεφαλής της παράταξης και υποψήφια δήμαρχος Κρίστη Αγαπητού.    
