Title:
Δήμος Χαλανδρίου: Έργα ύψους 43,6 εκατ. ευρώ στον προϋπολογισμό του 2023
Description:
Ο προϋπολογισμός των 113.365.896,01 ευρώ του Δήμου Χαλανδρίου για το 2023 -ο οποίος έλαβε στις 2 Ιανουαρίου 2023, νωρίτερα από κάθε άλλη χρονιά, την αναγκαία έγκριση της Αποκεντρωμένης Διοίκησης- αποτυπώνει πλήρως το όραμα της διοίκησης του Δήμου για το Χαλάνδρι της επόμενης 15ετίας. Αναλυτικά η ανακοίνωση του Δήμου Χαλανδρίου: Ο προϋπολογισμός περιλαμβάνει έργα υποδομών και αστικών αναπλάσεων ύψους 43,6 εκατ. ευρώ, ενώ παράλληλα διατηρεί το κοινωνικό του πρόσημο, με σταθερά χαμηλά δημοτικά τέλη αλλά και με σειρά από πρόνοιες για τους ασθενέστερους, παρά το ασφυκτικά οικονομικό πλαίσιο, λόγω της παρατεινόμενης ενεργειακής κρίσης και των ασφυκτικών πληθωριστικών πιέσεων. Το τεχνικό πρόγραμμα των 43,6 εκατ. ευρώ δίνει προτεραιότητα στις μεγάλες αναπλάσεις που θα καταστήσουν το Χαλάνδρι μια πόλη βιώσιμη για όλους και φιλική προς το περιβάλλον. Τα έργα των αναπλάσεων, με εξασφαλισμένη χρηματοδότηση στην πλειοψηφία των περιπτώσεων, ξεπερνούν τα 20 εκατ. ευρώ. Εχέγγυο για την υλοποίησή του, το γεγονός ότι, το 2022, το αντίστοιχο Τεχνικό Πρόγραμμα επιτεύχθηκε σε ποσοστό 72%. Ποια έργα θα γίνουν το 2023 Στο πλαίσιο αυτό, θα υλοποιηθούν μεταξύ άλλων: Ανάπλαση της διαδρομής του Αδριάνειου Υδραγωγείου (από Ελ Αλαμέιν, Γυφτοπούλου, Κόδρου έως Επτανήσου &amp;amp; Χαράς) στο πλαίσιο του ευρωπαϊκού προγράμματος Cultural Hidrant, που θα επανεντάξει το ρωμαϊκό μνημείο στη ζωή της πόλης, μετά από 19 αιώνες. Το έργο, των 5.850.000 ευρώ, βρίσκεται στη φάση κατακύρωσης αναδόχου και έχει εξασφαλισμένη χρηματοδότηση 3.133.296 ευρώ από την Ευρωπαϊκή Επιτροπή και τις Αστικές Καινοτόμες Δράσεις (UIA), και 1.000.000 από το Πράσινο Ταμείο. Η μεγάλη αυτή ανάπλαση στο πλαίσιο του Cultural Hidrant θα συναντήσει τη διαμόρφωση της παραρεμάτιας ζώνης, στην περιοχή των οδών Αιγαίου &amp;amp; Ποταμού Καλαμά, όπου υλοποιείται ήδη το πρώτο στο Χαλάνδρι έργο συμμετοχικού προϋπολογισμού. Βιοκλιματική ανάπλαση του κέντρου. Με την έκδοση της σχετικής υπουργικής απόφασης στις 31.12.2022, άνοιξε ο δρόμος για τη δημοπράτηση του εμβληματικού έργου των 6.000.000 ευρώ που θα αλλάξει ριζικά την εικόνα της πόλης του Χαλανδρίου. Το έργο περιλαμβάνει ανάπλαση πεζοδρομίων 36.000 τ.μ., 150 ράμπες ΑμεΑ, υποβίβαση πεζοδρομίων, οδεύσεις, θέσεις παρόδιας στάθμευσης, τοποθέτηση φωτιστικών LED με τηλεδιαχείριση, νέες φυτεύσεις και πολλές εφαρμογές smart cities. Ευρεία ανάπλαση στην περιοχή της Τούφας επί των οδών Ολύμπου &amp;amp; Μεταμορφώσεως, αλλά και στο Κάτω Χαλάνδρι, στην οδό Σοφ. Βενιζέλου, με το κονδύλι των 8.646.094 εκατ. που εξασφαλίστηκε από το πρόγραμμα «Αντώνης Τρίτσης». Το έργο είναι στη φάση της δημοπράτησης. Δημιουργία «πράσινης» διαδρομής στις οδούς Ευριπίδου, Στρ. Δ. Ρουμπέση, Σ. Καλλισπέρη &amp;amp; Φιλίππου Λίτσα, προϋπολογισμού 1.909.600 ευρώ. Το έργο έχει ήδη δημοπρατηθεί και θα ξεκινήσει άμεσα. Με την ολοκλήρωσή του, μια μεγάλη πράσινη διαδρομή θα καταλήξει στην καρδιά της πόλης, στην οδό Αγ. Παρασκευής, και θα συνδεθεί μελλοντικά με την αστική ανάπλαση που θα υλοποιηθεί στο κέντρο της πόλης. Ολοκλήρωση των έργων οδοποιίας ύψους 13.100.000 ευρώ, που ξεκίνησαν την προηγούμενη χρονιά και επεκτείνονται σταδιακά σε όλο το Χαλάνδρι. Υλοποιούνται κατά κύριο λόγο από ίδιους πόρους του Δήμου και με χρηματοδότηση 2 εκατ. από το Πρόγραμμα Δημοσίων Επενδύσεων. Εκτός από τις ασφαλτοστρώσεις, προβλέπονται νέες διαμορφώσεις πεζοδρομίων ύψους 4.000.000 ευρώ, για τη βελτίωση της προσβασιμότητας, και διανοίξεις δρόμων. Ήδη είναι σε εξέλιξη δύο έργα διαμόρφωσης πεζοδρομίων ύψους επίσης 4.000.000 ευρώ. Διαμορφώσεις σε κοινόχρηστους χώρους πρασίνου και πλατείες. Δύο ακόμα πλατείες θα διαμορφωθούν στο Πάτημα στους κοινόχρηστους χώρους 1126 και 1228, έργο ύψους 1.046.000.00 €. Παράλληλα, θα υλοποιηθούν έργα συντήρησης και ανακατασκευής στις πλατείες Κιοσσέ και ΦΟΤ. Ανέγερση νέου δημαρχείου και αθλητικού πολυχώρου στο Πάτημα. Μετά την διακοπή των εργασιών το διάστημα Ιουνίου – Σεπτεμβρίου, καθώς η Περιφέρεια Αττικής δεν είχε πληρώσει την εργολήπτρια εταιρεία, από τα μέσα Σεπτεμβρίου οι εργασίες ανέγερσης του νέου δημαρχείου συνεχίζονται κανονικά. Το ίδιο και οι εργασίες για τη δημιουργία του νέου αθλητικού πολυχώρου των 5,5 στρ. στο Πάτημα Χαλανδρίου. Αντιπλημμυρική προστασία Διευθέτηση του ανοικτού τμήματος του Ρέματος Βριλησσού στους Δήμους Χαλανδρίου &amp;amp; Βριλησσίων. Το έργο αρμοδιότητας της Περιφέρειας Αττικής είναι προϋπολογισμού 2.500.000 ευρώ και εγγεγραμμένο στο Τεχνικό Πρόγραμμα της Περιφέρειας από το 2021, χωρίς ωστόσο να έχει ακόμα δημοπρατηθεί. Κατασκευή αγωγών όμβριων υδάτων στην περιοχή του Πατήματος και διάφορες περιοχές του Δήμου Χαλανδρίου. Πρόκειται για το τρίτο, από το 2017, αντιπλημμυρικό έργο που προγραμματίζεται στο Χαλάνδρι και είναι ύψους 3.500.000 ευρώ.  Ενεργειακά αυτόνομα σχολεία Ενεργειακή αναβάθμιση 10 σχολείων της πόλης. Το έργο ύψους 1.248.732 ευρώ -χρηματοδοτείται κατά 750.000 από το Περιφερειακό Επιχειρησιακό Πρόγραμμα (ΠΕΠ) Αττικής και από ίδιους πόρους του Δήμου- οδεύει προς την ολοκλήρωσή του. Ο επόμενος στόχος είναι η εγκατάσταση φωτοβολταϊκών στα σχολεία, που θα τα καταστήσει ενεργειακά αυτόνομα. Ο στόχος θα υλοποιηθεί εφόσον εγκριθεί η πρόταση που κατέθεσε ο Δήμος στο πρόγραμμα «Ηλέκτρα». Συνέχιση των παρεμβάσεων σε σχολεία και αθλητικούς χώρους, με επενδύσεις 600.000 ευρώ στα σχολεία και 900.000 ευρώ στους αθλητικούς χώρους. Μέχρι σήμερα έχουν επενδυθεί περισσότερα από 4.000.000 ευρώ για την αναβάθμιση των κτιριακών υποδομών στα σχολεία. Έργο αντικατάστασης υφιστάμενων φωτιστικών με νέα τεχνολογίας τύπου LED για την ενεργειακή αναβάθμιση ηλεκτροφωτισμού στους κοινόχρηστους χώρους του Δήμου Χαλανδρίου. Pocket parks Δημιουργία μικρών χώρων πρασίνου και ανάπαυλας για τους πολίτες, κυρίως κατά μήκος της οδού Ηρακλείτου, στο Πάτημα, αλλά και στο Κάτω Χαλάνδρι. Πρόκειται για έργο προϋπολογισμού 74.400 €. Ένταξη της περιοχής του Νεκροταφείου Η ένταξη της περιοχής του Νεκροταφείου στο Σχέδιο Πόλης, μια εκκρεμότητα δεκαετιών, αναμένεται να κλείσει με την υπογραφή της σχετικής προγραμματικής σύμβασης από την Περιφέρεια Αττικής, για την υλοποίηση της σχετικής μελέτης. Το κλείσιμο της εκκρεμότητας αυτής αναμένεται να πάει μαζί με την προώθηση της Πολεοδομικής Μελέτης της περιοχής «Πεύκο Πολίτη» που αναμένει πλέον τον έλεγχο νομιμότητας από το ΣτΕ. Απαλλοτρίωση ελεύθερων χώρων Στο Τεχνικό Πρόγραμμα του 2023 εντάσσεται η απαλλοτρίωση δύο μεγάλων ακινήτων στην Αγ. Βαρβάρα. Πρόκειται για τα ακίνητα επί των οδών Κόδρου &amp;amp; Παλαμά (προορίζεται για τη δημιουργία Παιδικού Σταθμού) και Κόδρου &amp;amp; Εθνικής Αντιστάσεως. Επίσης, του ακινήτου δίπλα στο 7o-10o Δημοτικό (το οποίο προορίζεται για νηπιαγωγείο) και τριών ακόμα ακινήτων στην πλατεία Μεταμορφώσεως Σωτήρος, στην Τούφα. Για τις εν λόγω απαλλοτριώσεις έχει προϋπολογιστεί ποσό ύψους 2.340.000 ευρώ. Στο 70% οι χρηματοδοτήσεις που εξασφάλισε ο Δήμος Σημειώνεται ότι το Τεχνικό Πρόγραμμα του Δήμου χρηματοδοτείται και το 2023 σε συντριπτικό ποσοστό 69,68% από εξωτερικές πηγές («Αντώνης Τρίτσης», Πράσινο Ταμείο, ΠΔΕ, Περιφέρεια Αττικής κ.α.) και μόνο κατά 29,74% από ίδιους πόρους του Δήμου, διασφαλίζοντας ότι η επιβάρυνση των δημοτών θα είναι η μικρότερη δυνατή. Σίμος Ρούσσος: «Ασφυκτικό το πλαίσιο μέσα στο οποίο καταρτίστηκε ο προϋπολογισμός» «Η εκτίναξη του ενεργειακού κόστους, με το τετραπλασιασμό ουσιαστικά της τιμής της kWh από το 0,07 το 2019 στο 0,30 σήμερα -εφόσον εκτινάχτηκε στο μεταξύ και στο 0,79- δημιουργεί ασφυκτικές πληθωριστικές πιέσεις στις τιμές, οι οποίες επηρεάζουν καταλυτικά την πορεία των εκτελούμενων αλλά και των υπό δημοπράτηση έργων, από τις ασφαλτοστρώσεις μέχρι την προμήθεια τροφίμων, καυσίμων και γενικά όλες τις υπηρεσίες που παρέχει ο Δήμος», σημείωσε ο δήμαρχος Χαλανδρίου Σίμος Ρούσσος, εισηγούμενος στο Δημοτικό Συμβούλιο τον προϋπολογισμό του 2023 και πρόσθεσε: «Μέσα σ’ αυτό το ασφυκτικό πλαίσιο, το μόνο που μπορούμε -και αυτό κάνουμε- είναι να μειώσουμε τις επιπτώσεις στους πολίτες από τις επιλογές του κεντρικού κράτους». Με αυτή τη στρατηγική επιλογή και ο προϋπολογισμός του 2023 διατηρεί και ενισχύει το δίκτυ προστασίας για τους απόρους, τις ευπαθείς ομάδες και τα νοικοκυριά με χαμηλά εισοδήματα και ανταποκρίνεται στις ανάγκες της καθημερινότητας των πολιτών με επενδύσεις ύψους 2.000.000 για τη βελτίωση των υπηρεσιών στον τομέα της Καθαριότητας. Απαλλάσσει πλήρως από τα δημοτικά τέλη τις ευπαθείς ομάδες (πολύτεκνοι, τρίτεκνες, μονογονεϊκές οικογένειες, ανάπηροι, ωφελούμενοι κοινωνικών προγραμμάτων). Διατηρεί τα χαμηλά δημοτικά τέλη στο 1,25 ευρώ/τ.μ. στα επίπεδα δηλαδή του 2006, με αποτέλεσμα ο Δήμος Χαλανδρίου να συγκαταλέγεται μεταξύ των δήμων με τα χαμηλότερα δημοτικά τέλη, μεταξύ των δήμων με τα ίδια δημογραφικά χαρακτηριστικά. Διασφαλίζει την καταβολή βοηθημάτων ύψους 251.000 ευρώ σε άπορους δημότες. Ενισχύει σε σταθερή βάση το Κοινωνικό Παντοπωλείο, το οποίο στηρίζει σταθερά 1.200 συμπολίτες μας. Διατηρεί την απαλλαγή για τα εισοδήματα έως 25.000 ευρώ από τα ήδη συμβολικά τροφεία των Παιδικών Σταθμών. Ενισχύει τις σχολικές επιτροπές με έκτακτη επιχορήγηση εκατοντάδων χιλιάδων ευρώ, από 0 ευρώ το 2014 που ανέλαβε η σημερινή διοίκηση. Προβλέπει επενδύσεις ύψους 2.000.000 ευρώ στον τομέα της καθαριότητας -εκ των οποίων το 1.000.000 προέρχεται από χρηματοδότηση του ΥΠΕΝ και του προγράμματος «Αντώνης Τρίτσης»- για την αποτελεσματικότερη λειτουργία της υπηρεσίας, δεδομένης και της επέκτασης του καφέ κάδου σε όλη την πόλη. https://www.youtube.com/watch?v=RBalFgT0-zo  
