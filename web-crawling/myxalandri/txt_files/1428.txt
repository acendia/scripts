Title:
Σε εξέλιξη το έργο οδοστρώσεων και στον Συνοικισμό Χαλανδρίου
Description:
Σε πλήρη εξέλιξη βρίσκεται το μεγαλύτερο έργο οδοποιίας που έχει εκτελεστεί ποτέ στο Χαλάνδρι. Το έργο ύψους 6.600.000 ευρώ, το οποίο χρηματοδοτείται με ίδιους πόρους, ξεκίνησε τον Οκτώβριο του 2021 από την περιοχή της Τούφας και θα καλύψει κυρίως τις περιοχές όπου έχουν ολοκληρωθεί τα δύο έργα ομβρίων που εκτέλεσε ο Δήμος, την περίοδο 2018-2019 και 2020-2021. Από τις 14 Ιουνίου 2022, το έργο επεκτάθηκε και στον Συνοικισμό. Η αποξήλωση των παλαιών οδοστρωμάτων ξεκίνησε από τις οδούς Μακεδονίας και Ρούμελης και σταδιακά θα επεκταθεί σε όλη την περιοχή. Σημειώνεται ότι το έργο θα εκτελείται με αυστηρή προτεραιότητα στις οδούς όπου έχει ολοκληρωθεί η εγκατάσταση των δικτύων υποδομής (φυσικού αερίου, οπτικών ινών, ΕΥΔΑΠ και ΔΕΔΔΗΕ), προκειμένου να μην παρατηρείται το φαινόμενο να σκάβονται ξανά δρόμοι που έχουν ασφαλτοστρωθεί. Σίμος Ρούσσος: «Γίνεται τιτάνια προσπάθεια να συνεχιστούν απρόσκοπτα τα έργα υποδομών» «Τα δύο τελευταία χρόνια η πόλη έχει μετατραπεί σε ένα τεράστιο εργοτάξιο έργων υποδομής, έργων που δεν είχαν γίνει στην πόλη εδώ και 30 χρόνια. Μετά τα δύο μεγάλα έργα ομβρίων, που δημιούργησαν αντιπλημμυρική ασπίδα 1.800.000 τ.μ. στην πόλη, την ανακατασκευή της οδού Ηρώων Πολυτεχνείου, την ανέγερση του νέου δημαρχείου, το αθλητικό κέντρο στο Πάτημα και τις εκτεταμένες αναπλάσεις που προωθούνται στις γειτονιές, σε πλήρη εξέλιξη βρίσκονται και τα έργα οδοποιίας, που τόσο έχει ανάγκη η πόλη. Δυστυχώς οι τεράστιες ανατιμήσεις υλικών δημιουργούν αναπόφευκτα πολύ σημαντικά προβλήματα στην υλοποίηση των παραπάνω έργων. Καταβάλλεται όμως τιτάνια προσπάθεια προκειμένου να προχωρήσουν απρόσκοπτα, ώστε το Χαλάνδρι να αλλάξει όψη», σημείωσε ο δήμαρχος Χαλανδρίου Σίμος Ρούσσος, με αφορμή την έναρξη του έργου οδοστρώσεων στην περιοχή του Συνοικισμού. Τέσσερα έργα οδοποιίας στο Χαλάνδρι ύψους 13,1 εκατ. ευρώ Πέρα από το μεγάλο έργο οδοποιίας των 6,6 εκατ. ευρώ, έχει δρομολογηθεί η υλοποίηση τριών ακόμα έργων ασφαλτοστρώσεων. Μετά την υπογραφή της σχετικής σύμβασης, πριν λίγες μέρες, θα ξεκινήσει και το δεύτερο έργο ασφαλτοστρώσεων, αξίας 2.000.000 ευρώ, με χρηματοδότηση από το πρόγραμμα Δημοσίων Επενδύσεων, το οποίο θα καλύψει περιοχές στο Πάτημα και το Κάτω Χαλάνδρι. Το έργο, που είχε δημοπρατηθεί από το καλοκαίρι του 2019, είχε καθυστερήσει εξαιτίας ενστάσεων και της δικαστικής διαμάχης μεταξύ των εργοληπτών. Ένα τρίτο έργο οδοποιίας, αξίας 2.500.000 ευρώ, που δημοπρατήθηκε το 2021, βρίσκεται σε διαδικασία ανάδειξης τελικού αναδόχου και, αν όλα εξελιχθούν ομαλά με τις γραφειοκρατικές διαδικασίες, θα αρχίσει να εκτελείται έως το τέλος του χρόνου. Τέλος, δημοπρατήθηκε τις προηγούμενες μέρες και τέταρτο έργο οδοποιίας, αξίας 2.000.000 ευρώ, το οποίο είχε προβλεφθεί στον προϋπολογισμό του 2022.  
