Title:
Εικαστική έκθεση “Το Τραγούδι της Γης” από την Περιφέρεια Αττικής στο Μητροπολιτικό Πάρκο «Αντώνης Τρίτσης»
Description:
Η Περιφέρεια Αττικής και το Μητροπολιτικό Πάρκο «Αντώνης Τρίτσης» την Τρίτη 8 Νοεμβρίου 2022, στις 6:30 μ.μ., εγκαινιάζουν την εικαστική έκθεση με τίτλο “Το Τραγούδι της Γης”, στo πλαίσιo της συνεργασίας τους με την ιστορικό τέχνης Ελένη Αθανασίου, με στόχο την ανάδειξη του έργου σύγχρονων Ελλήνων καλλιτεχνών. Τα εγκαίνια θα πραγματοποιήσει ο περιφερειάρχης Αττικής Γιώργος Πατούλης, ο οποίος σημειώνει σχετικά: «Συνεχίζουμε να επενδύουμε στον πολιτισμό στηρίζοντας δράσεις με αισθητική και ποιότητα. Περιμένουμε όλους τους πολίτες στο φιλόξενο, αναβαθμισμένο Μητροπολιτικό Πάρκο Αντώνης Τρίτσης». Η έκθεση, η οποία περιλαμβάνει 25 ζωγραφικά έργα των Χρύσα Βέργη, Κώστα Παπανικολάου, Μανώλη Χάρου και Αχιλλέα Χρηστίδη, θα διαρκέσει έως τις 15 Ιανουαρίου 2023. Το Μητροπολιτικό Πάρκο Περιβαλλοντικών και Εκπαιδευτικών Δραστηριοτήτων και Ανάπτυξης Κοινωνικής Οικονομίας «Αντώνης Τρίτσης», συνολικής έκτασης περίπου 1.200 στρεμμάτων, με πρόσβαση μέσω πέντε κύριων εισόδων, βρίσκεται στη θέση με τοπωνύμιο Πύργος Βασιλίσσης ή Επτάλοφος στη δυτική Μητροπολιτική Αθήνα, εντός των διοικητικών ορίων του Δήμου Ιλίου. Η ύπαρξη του υγρού στοιχείου σε μεγάλη αναλογία εντός του Πάρκου, με τη μορφή έξι τεχνητών λιμνών και ενός τεχνητού καναλιού που τις συνδέει, καθώς και η πλούσια χλωρίδα και πανίδα του Πάρκου, το καθιστούν έναν τόπο φυσικού κάλλους, ενταγμένο στον οικιστικό ιστό, με μοναδικά χαρακτηριστικά για τη δυτική Αθήνα αλλά και για όλο το Λεκανοπέδιο. Στο πλαίσιο της προσπάθειας αναβάθμισης του Μητροπολιτικού Πάρκου «Αντώνης Τρίτσης» διεξάγεται αυτή η μοναδική έκθεση που έχει τίτλο “Το Τραγούδι της Γης” και πραγματεύεται ποικίλα θέματα του φυσικού περιβάλλοντος της Αττικής Γης και αποτελεί το σημείο συνύπαρξης της σύγχρονης τέχνης και του περιβάλλοντος. Τέσσερις καλλιτέχνες ζωγραφίζουν τη φύση, άλλοτε εξ’ επαφής, άλλοτε από μνήμης (out of memory) και αναζητούν τους παράγοντες που στοιχειοθετούν το ωραίο. Αλφαβητικά οι 4 καλλιτέχνες είναι η Χρύσα Βέργη, ο Κώστας Παπανικολάου, ο Μανώλης Χάρος και ο Αχιλλέας Χρηστίδης. Τοπία με τάσεις ρεαλιστικές, αφαιρετικές, ιμπρεσσιονιστικές κυριαρχούν στη ζωγραφική και των τεσσάρων καλλιτεχνών και συνυπάρχουν διαλεκτικά με μνήμες και οπτικά βιώματα από την Γη που μετουσιώνει τα αντικείμενα και τις επιδράσεις του φωτός στον τόπο μας. Το τελικό αποτέλεσμα διακρίνεται για τη γνησιότητα των αναζητήσεών τους, την ειλικρίνεια και τον πλούτο της εκφραστικής τους γλώσσας, την ποιότητα και την αλήθεια των διατυπώσεών τους. Η ζωγραφική τους γραφή είναι έντιμη, χωρίς τεχνάσματα, με ψυχική γενναιοδωρία προς τον θεατή. Επιμέλεια έκθεσης: Ελένη Αθανασίου e-mail: arteleni@gmail.com ΜΗΤΡΟΠΟΛΙΤΙΚΟ ΠΑΡΚΟ «ΑΝΤΩΝΗΣ ΤΡΙΤΣΗΣ»Σπύρου Μουστακλή 23, 131 22 Ίλιον (Έξοδος 7 από Αττική Οδό, Άγιοι Ανάργυροι-Αχαρναί - Κατεύθυνση προς Ελευσίνα)τηλ. 210-2323163e-mail: contact@parkotritsis.gr, www.parkotritsis.gr Ώρες λειτουργίας: Δευτέρα – Κυριακή: 11:00-21:00  
