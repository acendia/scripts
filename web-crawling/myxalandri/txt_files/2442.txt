Title:
Πυγμάχος στο Χαλάνδρι έδειρε τη μητέρα του και χτύπησε με γκλοπ αστυνομικό
Description:
Το απίστευτο περιστατικό συνέβη χθες το βράδυ στο Χαλάνδρι και είχε ως αποτέλεσμα τον τραυματισμό της μητέρας του μποξέρ αλλά κι ενός αστυνομικού Ένα απίστευτο περιστατικό συνέβη χθες το βράδυ στο Χαλάνδρι και είχε ως αποτέλεσμα τον τραυματισμό μιας γυναίκας αλλά κι ενός αστυνομικού. Σύμφωνα με πληροφορίες, ένας ερασιτέχνης πυγμάχος, ο οποίος φέρεται να ήταν σε άσχημη ψυχολογική κατάσταση, ξέσπασε εναντίον της μητέρας του και μάλιστα με αρκετά βίαιο τρόπο. Όχι μόνο την προπηλάκισε, την εξύβρισε και τη χτύπησε αλλά κάποια στιγμή της επιτέθηκε με γροθιές και κλοτσιές σαν να πρόκειται για αντίπαλό του στο ρινγκ. Οι γείτονες που άκουσαν τα ουρλιαχτά της γυναίκας τρόμαξαν και κάλεσαν την Άμεση Δράση. Μέσα σε λίγα λεπτά είχαν σπεύσει στο σημείο δυο τουλάχιστον περιπολικά. Οι αστυνομικοί επιχείρησαν να παρέμβουν και να ακινητοποιήσουν τον μποξέρ που βρισκόταν σε έξαλλη κατάσταση, απειλώντας τους αστυνομικούς ότι θα τους χτυπήσει αν τον πλησιάσουν, όπως κι έπραξε δευτερόλεπτα μετά. Ο πυγμάχος βρέθηκε ξαφνικά με ένα γκλοπ στο χέρι που πιθανόν απέσπασε από άνδρα της ομάδας ΔΙΑΣ ο οποίος είχε σπεύσει να συνδράμει στην προσπάθεια σύλληψης του οξύθυμου πυγμάχου. Ο τελευταίος χτύπησε τον αστυνομικό με το γκλοπ τραυματίζοντάς τον στο κεφάλι με αποτέλεσμα να διακομισθεί στο 401 ΓΣΝ για τις πρώτες βοήθειες. Τελικά ο πυγμάχος ακινητοποιήθηκε με τη βοήθεια ισχυρών αστυνομικών δυνάμεων και προσήχθη στο Α.Τ. Χαλανδρίου. Πηγή: www.protothema.gr  
