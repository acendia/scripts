Title:
“Μια ακόμη βραδιά γεμάτη μνήμες...” στην παρουσίαση του βιβλίου του Κώστα Αγγελή για τον Μιχαήλ Μάνο
Description:
Την Τετάρτη 18 Ιανουαρίου 2023, στην αίθουσα εκδηλώσεων του Ι.Ν. Αγίου Γεωργίου Χαλανδρίου, πραγματοποιήθηκε η βιβλιοπαρουσίαση του έργου: «Μιχαήλ Μάνος (1898-1944) - Η ζωή, το έργο και η θυσία ενός αληθινού πατριώτη» του Κώστα Αγγελή, δημοτικού συμβούλου Χαλανδρίου. Μια ακόμη παρουσίαση, η τέταρτη κατά σειρά!Μια ακόμη βραδιά γεμάτη μνήμες, ιστορία, άγνωστη πληροφορία...Μια ακόμη βραδιά γεμάτη συγκίνηση, νοσταλγία... Ένα ιδιαίτερα ζεστό ακροατήριο υποδέχθηκε τους καλεσμένους του συγγραφέα, του Εκδοτικού Οίκου Historical Quest και του Εκκλησιαστικού Συμβουλίου του ναού, Γιώργο Κουμουτσάκο, βουλευτή Βόρειου Τομέα Αθηνών, Λάμπρο Καλλαρύτη, δημοσιογράφο και αντιδήμαρχο Δήμου Ζωγράφου και τον Γιώργο Μώρο, οικονομικό αναλυτή και απόγονο του Μιχαήλ Μάνου. Οι ομιλητές εξήραν την προσωπικότητα του Μιχαήλ Μάνου, όπως αυτή αποτυπώνεται στο βιβλίο. Ο Γιώργος Κουμουτσάκος στάθηκε στον χωροχρόνο της ζωής του ήρωα, με αναφορές στα τοπόσημα και τα συναισθήματα που προκαλεί η εντόπισή τους σήμερα, καθώς και στην ιστορία που κρύβει και διηγείται η &quot;έπαυλη&quot; του Μιχαήλ Μάνου. Ο Λάμπρος Καλλαρύτης μεταξύ άλλων εντόπισε δύο βιβλία μέσα στη βιογραφική αποτύπωση του Μιχαήλ Μάνου. Ένα που αφορά τον ίδιο τον ήρωα και ένα δεύτερο εγχειρίδιο της νεότερης ιστορίας της Ελλάδας. Ο Γιώργος Μώρος τοποθετήθηκε, ως απόγονος και εκπρόσωπος της οικογένειας στη βαριά κληρονομιά που άφησε ο προπάτοράς τους και τις έντονες αναμνήσεις, που ακολουθούν κάθε στιγμή της οικογένειάς του. Τέλος ο συγγραφέας αφού ευχαρίστησε τους συνδαιτημόνες του, καθώς και τον προϊστάμενο του Ι.Ν. Αγίου Γεωργίου, π. Βασίλειο Τρομπούκη έδωσε μια συνοπτική εικόνα του βιβλίου με επίκεντρο το Χαλάνδρι, ενώ έκανε μια στοχευμένη αναφορά σε γεγονότα που έλαβαν χώρα, με αφορμή την κυκλοφορία του βιβλίου. Ακολούθησε μια ανταλλαγή απόψεων και πληροφοριών μεταξύ ομιλητών και ακροατηρίου σε ένα πολύ φιλικό κλίμα, απόλυτα εναρμονισμένο με τον χώρο και την ποιότητα της εκδήλωσης. Μεταξύ πολλών άλλων τιμητικές ήταν οι παρουσίες του αντιπεριφερειάρχη Χάρη Ρώμα, των δημοτικών συμβούλων Μάνου Κρανίδη και Αθανασίας Καραμητσάνη, του αντιπρόεδρου της Ελληνικής Εταιρείας Μαστολογίας, δρ Βασίλη Γεωργούντζου, του πρόεδρου του Εμπορικού Συλλόγου Χαλανδρίου, Χρήστου Ευαγγέλου, του πρόεδρου του Συλλόγου Επιστημόνων Χαλανδρίου, Ηλία Ντάβαρη, του πρόεδρου του Συλλόγου Πεζοπόρων Χαλανδρίου, Σωτήρη Μανίκα.
