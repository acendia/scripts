Title:
“Το Πάσχα της αγάπης” στους Παιδικούς Σταθμούς του Χαλανδρίου
Description:
Με πολύ μεράκι και μια μεγάλη δόση αγάπης, οι παιδαγωγοί, το προσωπικό και τα παιδιά των Παιδικών Σταθμών του Χαλανδρίου ετοίμασαν, τις προηγούμενες μέρες, τα πασχαλινά καλάθια για τα παιδιά των εξυπηρετούμενων του Κοινωνικού Παντοπωλείου, στέλνοντας το δικό τους μήνυμα αλληλεγγύης και κοινωνικής προσφοράς. Τα καλάθια της αγάπης με τα κουλούρια, τα αυγά, τις λαμπάδες και τις ευχετήριες κάρτες παραδόθηκαν στο Κοινωνικό Παντοπωλείο και μοιράστηκαν στην πασχαλινή διανομή που έκανε η δομή του Δήμου, τη Μ. Τρίτη και τη Μ. Τετάρτη. Η στήριξη βέβαια του Κοινωνικού Παντοπωλείου είναι συνεχής, καθώς στους πέντε Σταθμούς ετοιμάζονται καθημερινά περίπου 90 μερίδες φαγητού για το συσσίτιο της Δομής. Η αντιδήμαρχος Παιδείας &amp;amp; Προσχολικής Αγωγής Ιωάννα Αθανασάτου, που βρέθηκε τη Μ. Τρίτη στον 5ο Παιδικό Σταθμό όπου συγκεντρώθηκαν τα πασχαλινά καλάθια από όλους τους Παιδικούς Σταθμούς της πόλης, δεν έκρυψε τη χαρά και την ικανοποίησή της για τη συμβολή της Προσχολικής στις κοινωνικές δράσεις του Δήμου, σημειώνοντας: «Η Προσχολική Αγωγή του Δήμου Χαλανδρίου αποτελεί αναπόσπαστο κομμάτι της αλληλεγγύης στην πόλη. Στηρίζει σταθερά το Κοινωνικό Παντοπωλείο και στέλνει ένα ισχυρό μήνυμα ελπίδας».  
