Title:
“Χαλάνδρι σε Δράση”: Στηρίζουμε κάθε προσπάθεια επίλυσης του χρόνιου προβλήματος στο “Πεύκο Πολίτη”
Description:
Ανακοίνωση της δημοτικής παράταξης «Χαλάνδρι σε Δράση» με επικεφαλής την κ. Κρίστη Αγαπητού για το θέμα του “Πεύκο Πολίτη”:  «Στηρίζουμε κάθε προσπάθεια επίλυσης του χρόνιου προβλήματος που έχει ο Δήμος μας στην περιοχή Δουκίσσης Πλακεντίας-Πεύκο Πολίτη» Η ένταξη της περιοχής Δουκίσσης Πλακεντίας-Πεύκο Πολίτη στο σχέδιο πόλης πρέπει να προχωρήσει. Η ομηρία εκατοντάδων ιδιοκτητών οικοπέδων και των οικογενειών τους πρέπει να λήξει. Η θέση μας διαχρονικά είναι καθαρή και αταλάντευτη. Στηρίζουμε ως δημοτική παράταξη κάθε προσπάθεια επίλυσης του θέματος κι ελπίζουμε αυτή την φορά η μελέτη πολεοδόμησης των περιοχών Ζώνη Δουκίσσης Πλακεντίας-Πεύκο Πολίτη του Δήμου Χαλανδρίου που έχει κατατεθεί στην Περιφέρεια να προχωρήσει χωρίς προβλήματα δίνοντας οριστική λύση στο πρόβλημα. Άλλωστε βασική αρχή της παράταξής μας είναι να στηρίζουμε κάθε λύση που αφορά σε σοβαρά θέματα της πόλης μας επιλέγοντας να είμαστε αρωγοί στα προβλήματα των πολιτών κάνοντας πραγματική πολιτική και όχι απλά επικοινωνιακή πολιτική. Γι’ αυτό κι έχουμε ψηφίσει στο Δημοτικό Συμβούλιο κάθε θέμα που έχει έρθει και αφορά στο χρόνιο ζήτημα της περιοχής Δουκίσσης Πλακεντίας-Πεύκο Πολίτη. Το ζήτημα της περιοχής Δουκίσσης Πλακεντίας-Πεύκο Πολίτη υπάρχει εδώ και πολλά χρόνια. Όλες οι Διοικήσεις του Δήμου έκαναν πολλές προσπάθειες για την επίλυσή του και η δική μας παράταξη όταν ήταν στην Διοίκηση αλλά και όλοι οι προηγούμενοι αντιμετώπισαν σημαντικότατες δυσκολίες στην προσπάθεια εύρεσης μιας οριστικής λύσης. Το πρόβλημα δεν προέκυψε τώρα, ούτε αναδείχθηκε τώρα. Όλοι οι εμπλεκόμενοι και όλοι όσοι έχουμε ασχοληθεί στο παρελθόν γνωρίζουμε ότι το ζήτημα της περιοχής Δουκίσσης Πλακεντίας-Πεύκο Πολίτη είναι ιδιαίτερα δύσκολο και περίπλοκο. Οι πρωτοβουλίες που έχει αναλάβει η Περιφέρεια μας δίνουν την ελπίδα ότι μπορεί να υπάρξει μια οριστική θετική κατάληξη. Όμως, χρειάζεται ιδιαίτερη προσοχή καθώς υπάρχουν πολλές λεπτομέρειες που μπορούν να καθυστερήσουν τις εξελίξεις. Το κύριο ζητούμενο είναι να λυθεί οριστικά το θέμα οπότε είναι λογικό να χρειάζεται υπομονή και σταθερά βήματα για την επίλυση ενός τέτοιου προβλήματος. Από την πλευρά της Δημοτικής Αρχής περιμένουμε να υιοθετήσει μια πολιτική πραγματικής σύμπνοιας με όλους τους εμπλεκόμενους στην υπόθεση και αναμένουμε να υπάρξει μια συνεχής και ουσιαστική ενημέρωση προς όλες τις παρατάξεις του Δημοτικού Συμβουλίου. Από την πλευρά της δημοτικής παράταξης «Χαλάνδρι σε Δράση» είναι ξεκάθαρη η στήριξή μας σε κάθε ενέργεια και πρωτοβουλία προς τη σωστή κατεύθυνση. Ο ανοιχτός διάλογος με τη Δημοτική Αρχή και τις άλλες παρατάξεις είναι βασική μας επιδίωξη καθώς ένα τόσο σοβαρό θέμα απαιτεί συντονισμένες δράσεις από όλους.
