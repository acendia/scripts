Title:
“Χαλάνδρι Ορίζοντας 2023”: Το άνοιγμα των σχολείων απαιτεί προτεραιότητα και προετοιμασία!
Description:
Ανακοίνωση της δημοτικής παράταξης «Χαλάνδρι Ορίζοντας 2023», σχετικά με το άνοιγμα των σχολείων στο Χαλάνδρι: Η πόλη μας, πολλά 24ώρα μετά, ακόμη παραμένει σε δύσκολη κατάσταση και απαιτείται άμεση κινητοποίηση από την αρμόδια Δημοτική αρχή, την Περιφέρεια και τους Κρατικούς φορείς, για την πλήρη και άμεση ανασύνταξη του Χαλανδρίου. Ειδικά για το ενδεχόμενο άνοιγμα των σχολείων πρέπει να εκπονηθεί ένα ολοκληρωμένο σχέδιο δράσης και προετοιμασίας. Μετά από επιτόπια επίσκεψη μας σε πολλές μονάδες φαίνεται ότι πρέπει έγκαιρα να γίνουν πολλά. Αναφέρουμε ως προτάσεις, κατά προτεραιότητα, τα ακόλουθα: Σωστή συνεννόηση με Περιφέρεια και αρμόδιο Υπουργείο Παιδείας για το άνοιγμα των σχολείων με τις καλύτερες συνθήκες. Καθαρισμός των σχολείων και περιβάλλοντα χώρου τους, από πάγο, χιόνι, φερτά και λοιπά επικίνδυνα υλικά. Κλάδεμα και απομάκρυνση επικίνδυνων κλαδιών ή λοιπών αντικειμένων. Εξασφάλιση ασφαλούς πρόσβασης και διέλευσης των μαθητών, εκπαιδευτικών και γονέων στα σχολεία. Είναι αναμφίβολο ότι η σημερινή διοίκηση και το σύστημα-σχέδιο πολιτικής προστασίας που είχε εκπονήσει, στο μέτρο των αρμοδιοτήτων της, δυστυχώς απέτυχε πλήρως. Στο θέμα των σχολείων, το σπίτι των παιδιών μας, οφείλει να ενεργοποιηθεί άμεσα με την δέουσα προληπτική δράση και προσοχή. Η παράταξη μας πιστεύει στην προληπτική, ουσιαστική δράση, ειδικά για θέματα πολιτικής προστασίας. Είναι η βάση της φιλοσοφίας μας, που θα ζητήσουμε την εντολή διοίκησης από τους συμπολίτες μας το 2023. Απαιτείται πολιτική αλλαγή, κυρίως νοοτροπίας και οργάνωσης, με γνώμονα μόνο το καλό του Χαλανδρίου. Εκ μέρους της δημοτικής μας παράταξης «Χαλάνδρι Ορίζοντας 2023»Μάνος ΚρανίδηςΔημοτικός Σύμβουλος-Επικεφαλής  
