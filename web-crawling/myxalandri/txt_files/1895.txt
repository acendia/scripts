Title:
Σύλλογος Χαλανδρίου ΑΡΓΩ: Αρνητική εξέλιξη η ενδεχόμενη λειτουργία καζίνο στο Μαρούσι
Description:
Πολύ αρνητική εξέλιξη το ενδεχόμενο να μεταφερθεί το καζίνο της Πάρνηθας στα σύνορα Χαλανδρίου - Αμαρουσίου Ο Πολιτιστικός - Επιστημονικός Σύλλογος Χαλανδρίου «ΑΡΓΩ» θεωρούμε πολύ αρνητική εξέλιξη την πρόταση να μεταστεγαστεί το καζίνο της Πάρνηθας σε ακίνητο στη συμβολή των Λεωφ. Κηφισίας και Σπ. Λούη, στα σύνορα Χαλανδρίου - Αμαρουσίου. Το ενδεχόμενο της μετεγκατάστασης και λειτουργίας δεν είναι απλώς ένα θέμα με περιβαλλοντικές και κυκλοφοριακές συνέπειες, σε μια ήδη υπερκορεσμένη με παρόμοιες χρήσεις περιοχή, αλλά φέρνει πια τον τζόγο του καζίνου και όσα τον συνοδεύουν, μέσα στις γειτονιές, στα σπίτια και τα σχολεία, ως μέρος της καθημερινότητας, ως απλό και προσιτό σε όλους τρόπο «διασκέδασης». Ενώ μέχρι πρότινος ήταν δια νόμου απαγορευμένη η λειτουργία καζίνων εντός του λεκανοπεδίου, τώρα φθάνουμε στο σημείο να προτείνεται η εγκατάστασή του μέσα στον οικιστικό ιστό, γειτνιάζοντας με περιοχές αμιγούς κατοικίας. Θεωρούμε ότι οι «επενδύσεις» τζόγου και ο «πολιτισμός» τους, δεν είναι το είδος της παραγωγικής, κοινωνικής και πολιτιστικής ανάπτυξης που έχουμε ανάγκη οι τοπικές κοινωνίες. Καλούμε τους αρμόδιους για το θέμα κρατικούς φορείς να συνεκτιμήσουν όλα τα αρνητικά δεδομένα και να μην επιτρέψουν τη μετεγκατάσταση και λειτουργία του καζίνου. &amp;nbsp;
