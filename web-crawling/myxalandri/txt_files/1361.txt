Title:
Έντονα καιρικά φαινόμενα, εν όψει, στο Χαλάνδρι
Description:
Έντονα ασταθείς συνθήκες θα επικρατήσουν, στη χώρα μας, κατά τη διάρκεια της νέας εβδομάδας, στα πλαίσια διέλευσης ατμοσφαιρικής διαταραχής τύπου &quot;ψυχρής λίμνης&quot;, με αποτέλεσμα την εκδήλωση καταιγίδων, σε καθημερινή βάση, οι οποίες, σε αρκετές περιπτώσεις θα έχουν έντονο χαρακτήρα. Η Αττική προβλέπεται να επηρεαστεί έντονα από την εν λόγω έξαρση της αστάθειας και το Χαλάνδρι είναι από τις περιοχές που προβλέπεται να επηρεαστούν σε σημαντικό βαθμό από καταιγίδες οι οποίες είναι πολύ πιθανό, κατά διαστήματα, να έχουν έντονο χαρακτήρα και να συνοδεύονται από ραγδαία βροχόπτωση, έντονη ηλεκτρική δραστηριότητα, σφοδρούς ριπαίους ανέμους και χαλαζοπτώσεις. Τα φαινόμενα θα εστιάζονται, χρονικά από το μεσημέρι μέχρι και τις πρώτες βραδινές ώρες ενώ κατά τη διάρκεια της νύχτας και των πρώτων πρωινών ωρών, σε γενικές γραμμές, θα υποχωρούν, ο καιρός θα ανοίγει και θα επικρατεί έντονη, για τα δεδομένα της εποχής, δροσιά και αυξημένη υγρασία. Ο &quot;κύκλος&quot; των φαινομένων, στο Χαλάνδρι, ξεκινάει σήμερα (Δευτέρα 22 Αυγούστου 2022) και αναμένεται να ολοκληρωθεί την Παρασκευή (26 Αυγούστου 2022). Με δεδομένη την αυξημένη πιθανότητα να εκδηλωθούν έντονα καιρικά φαινόμενα και για πολλές συνεχόμενες ημέρες, ο κίνδυνος να υπάρξουν προβλήματα στην πόλη του Χαλανδρίου είναι ιδιαίτερα υψηλός και αφορά, αφ&#039; ενός την εκδήλωση πλημμυρών, ιδιαίτερα κοντά σε ρέματα και σε περιοχές όπου στο παρελθόν έχουν εκδηλωθεί πλημμύρες και αφ&#039; ετέρου άλλου είδους ζημιές από πιθανές χαλαζοπτώσεις και σφοδρούς ριπαίους ανέμους. Ως εκ τούτου, είναι σημαντικό να γίνουν οι απαραίτητες ενέργειες σε ατομικό επίπεδο και σε επίπεδο δημοτικών αρχών (καθαρισμός φρεατίων...) και να ακολουθούνται οι οδηγίες που δίνονται από την πολιτική προστασία. Καλή εβδομάδα! Γεώργιος ΠαπακωστόπουλοςΑναλυτής-προγνώστης καιρού / Συντονιστής προγνώσεων καιρού SiMeteo.gr
