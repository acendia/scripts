Title:
Το Χαλάνδρι πρωταθλητής στο 1ο Διαδημοτικό Τουρνουά Ποδοσφαίρου Παίδων
Description:
Σε ένα συναρπαστικό τουρνουά ποδοσφαίρου που διεξήχθη για πρώτη φορά από τον Σύνδεσμο για τη Βιώσιμη Ανάπτυξη των Πόλεων (ΣΒΑΠ) με την υποστήριξη του Δήμου Αμαρουσίου, μεταξύ των μαθητών Ε’ και ΣΤ’ Δημοτικού 13 Δήμων μελών του, η ομάδα του Χαλανδρίου επιβλήθηκε στον τελικό της ομάδας της Πεύκης με σκορ 3 – 1. Ένα αμφίρροπο παιχνίδι μεταξύ ισάξιων ομάδων (στα ημιτελικά είχε κερδίσει η Πεύκη) που κρίθηκε στα τελευταία 3’ λεπτά της αναμέτρησης. Όμως εκτός του αθλητικού γεγονότος, τις εντυπώσεις έκλεψε η ομάδα της Πεύκης και του τεχνικού της, που φτάνοντας στον τελικό με αντίπαλο τα Βριλήσσια (που δεν παρουσιάστηκαν) και παρά το γεγονός ότι θα μπορούσαν να αναδειχθούν πρωταθλητές άνευ αγώνα, αποδέχθηκαν να αναμετρηθούν στον τελικό με τον νικητή του μικρού τελικού (που ήταν το Χαλάνδρι). Συγχαρητήρια λοιπόν στον τεχνικό και στα παιδιά της Πεύκης για το ήθος και την αθλητική παιδεία τους. Συγχαρητήρια και σε όλα τα παιδιά των 15 ομάδων που διεκδίκησαν τη νίκη με πάθος αλλά και απαράμιλλη τεχνική κατάρτισης, αποδεικνύοντας στο γήπεδο, την πολύ καλή δουλειά που γίνεται στα αθλητικά σωματεία των Δήμων και στις ακαδημίες τους. Την οργάνωση του τουρνουά έκανε ο κ. Παύλος Καμάρας υπεύθυνος προγραμμάτων του Συνδέσμου με τη συνεργάτιδα κα Τατιάνα Τσερεγκώφ ενώ από πλευράς Δήμου Αμαρουσίου, συνέδραμε σημαντικά ο πρόεδρος ΟΚΟΙΠΑΔΑ κ. Πέτρος Κόνιαρης που είχε και την ευθύνη των διαιτητών ενώ διαιτήτευσε και ο ίδιος με εξαιρετική επιτυχία. Τις βραβεύσεις των νικητών έκαναν: ο πρόεδρος του Σ.Β.Α.Π. κ. Γεώργιος Κουράσης, η αντιδήμαρχος Εξυπηρέτησης του Πολίτη και επί θεμάτων Ισότητας των δύο φύλων κα Ελένη Λέκκα-Καλαϊτζάκη, ο πρόεδρος της ομάδας της Πεύκης κ. Στ. Μονεμβασιώτης και η αντιδήμαρχος Πεύκης κα Μαρία Μουρατίδη. Ευχαριστίες στον ιδιοκτήτη κ. Γιώργο Ντουντούμη του όμορφου χώρου του ARENA SOCCER CLUB και που φιλοξένησε αφιλοκερδώς το τουρνουά. Ήταν μια ομολογουμένως επιτυχημένη εκδήλωση που παρακολούθησαν πολλοί γονείς και φίλοι των παιδιών και η οποία είναι σίγουρο ότι θα καθιερωθεί πλέον στις πάγιες δραστηριότητες του Συνδέσμου. Τα τελικά αποτελέσματα του 1ου Τουρνουά Ποδοσφαίρου Παίδων έχουν ως εξής: 1η θέση: Η ομάδα του Δήμου Χαλανδρίου 2η θέση: Η ομάδα του Δήμου Πεύκης 3η θέση: Η ομάδα του Δήμου Ν. Ιωνίας (Ελευθερούπολη)  
