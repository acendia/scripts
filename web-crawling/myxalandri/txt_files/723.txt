Title:
Συνελήφθη στο Χαλάνδρι μέλος εγκληματικής οργάνωσης για κλοπές αυτοκινήτων και πλαστογραφίες
Description:
Συνελήφθη, πρωινές ώρες της 7ης Ιουνίου 2023 στο Χαλάνδρι, από αστυνομικούς του Τμήματος Εγκλημάτων κατά Ιδιοκτησίας της Διεύθυνσης Ασφάλειας Αττικής, 25χρονος ημεδαπός, μέλος εγκληματικής οργάνωσης που διέπραττε κλοπές αυτοκινήτων και πλαστογραφίες. Σύμφωνα με την ανακοίνωση της ΕΛ.ΑΣ., κατά τη σύλληψή του και στην προσπάθειά του να τη ματαιώσει, επιτέθηκε στους ανωτέρω αστυνομικούς και τους εξύβρισε. Σε βάρος του σχηματίσθηκε δικογραφία για τα αδικήματα, της εγκληματικής οργάνωσης, των διακεκριμένων κλοπών κατά συναυτουργία και κατά συρροή, από άτομα που διαπράττουν διακεκριμένες περιπτώσεις κλοπών οχημάτων, πλαστογραφία, βία κατά υπαλλήλων και δικαστικών προσώπων, εξύβριση και παράβαση του Νόμου περί όπλων. Όπως εξακριβώθηκε από την έρευνα, ο ανωτέρω με άγνωστους συνεργούς του, από τις αρχές του τρέχοντος έτους, με την προμήθεια ειδικού υλικοτεχνικού εξοπλισμού που χρησιμοποιείται για την αφαίρεση οχημάτων προέβαιναν συστηματικά σε κλοπές αυτοκινήτων από διάφορες περιοχές των Βορείων προαστίων. Ως προς τον τρόπο δράσης, τα μέλη της οργάνωσης, κινούνταν συνήθως βραδινές και πρώτες πρωινές ώρες σε διάφορες περιοχές των Βορείων προαστίων, κοντινές στην Αγία Παρασκευή, προς αναζήτηση οχημάτων. Όταν τα εντόπιζαν, με τη χρήση του προαναφερόμενου εξοπλισμού τα αφαιρούσαν και τα στάθμευαν προσωρινά σε απομονωμένα σημεία. Μετά την πάροδο ικανού χρονικού διαστήματος και αφού αυτά δεν είχαν ανευρεθεί από τις Αστυνομικές Αρχές, τα μετέφεραν σε χώρους στάθμευσης στην περιοχή των Άνω Λιοσίων όπου τα αποθήκευαν προσωρινά και φρόντιζαν για την εκ νέου κυκλοφορία τους. Από τα ανωτέρω οχήματα άλλα διοχετεύονταν σε κυκλώματα παράνομης μετανάστευσης με σκοπό τη διευκόλυνση μεταφοράς μεταναστών και άλλα είτε τα παρέδιδαν σε συνεργούς τους προκειμένου να επισκευάζουν τις ζημιές που είχαν προκαλέσει κατά την κλοπή τους, είτε πλαστογραφούσαν τους αριθμούς πλαισίου τους, με σκοπό την περαιτέρω διάθεσή τους. Εξιχνιάστηκαν 12 περιπτώσεις κλοπών οχημάτων εκ των οποίων 2 απόπειρες, σε διάφορες περιοχές των Βορείων προαστίων. Σε έρευνες που διενεργήθηκαν στην κατοχή και στην οικία του βρέθηκαν και κατασχέθηκαν: 132 φυσίγγια των 9mm 240 ευρώ Κινητά τηλεφωνά και κάρτες sim Ρουχισμός που χρησιμοποιήθηκε κατά τη διάπραξη των κλοπών Πινακίδες κυκλοφορίας και Χειρόγραφες σημειώσεις Επίσης σε διάφορες περιοχές της Αττικής και στο Ηράκλειο Κρήτης βρέθηκαν και κατασχέθηκαν 3 οχήματα τα οποία χρησιμοποιούνταν στη διάπραξη των κλοπών. Επιπλέον, ο 25χρονος είχε συλληφθεί κατά το παρελθόν και για άλλα αδικήματα. Ο συλληφθείς θα οδηγηθεί στον κ. Εισαγγελέα Πλημμελειοδικών Αθηνών, ενώ η έρευνα, για την πλήρη εξακρίβωση του εύρους της εγκληματικής του δραστηριότητας, συνεχίζεται.  
