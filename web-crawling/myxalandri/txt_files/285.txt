Title:
Οι καλύτερες παραλίες της Αττικής
Description:
Δέκα αττικές παραλίες κοντά και κάπως μακριά από την Αθήνα μας κάνουν νόημα να βουτήξουμε στα καθαρά -προς το παρόν- νερά τους. Ιούνιος σαν Ιούλιος. Ένα σύμφωνο αλλάζει και να’σου δύο μήνες ίδιοι. Αν κρίνουμε από τη θερμοκρασία βέβαια, ο Ιούνιος έφερε για τα καλά το καλοκαίρι στην Αθήνα. Και να’σου ξαφνικά η λύση «πάμε παραλία» κυριαρχεί στα Σαββατοκύριακα ή -για ολίγους- και τις καθημερινές μας. Προλαβαίνετε ακόμα πάντως να βρείτε μερικές σπιθαμές γης στις παραλίες της Αττικής, αλλά και να απολαύσετε τα καθαρά νερά τους, πριν αυτά γεμίσουν baby oil και λοιπά από την κάθοδο των Δωριέων που αναμένεται σύντομα. Ιδού δέκα από τις αγαπημένες μας για τις βουτιές του Ιούνη και… γενικά. Καράβι Μια από τις μεγαλύτερες παραλίες της Αττικής βρίσκεται στον Σχοινιά, είναι οργανωμένη με ομπρέλες και ξαπλώστρες διαθέτει τεράστιο πάρκινγκ και μπόλικα water sports για να μη βγείτε ούτε στιγμή από τη θάλασσα. Η είσοδος είναι δωρεάν, με ελάχιστη κατανάλωση από το μπαρ - 4€ κατ’ άτομο. Τα νερά της μπορεί να μην είναι τα πιο ωραία που έχουμε δει, όμως αν ψάχνετε &quot;τζέρτζελο&quot; τότε σίγουρα είστε για εδώ. Πευκόδασος Σχοινιά Αν θέλετε κάτι πιο ελεύθερο, λίγα χιλιόμετρα μετά το Καράβι, η ελεύθερη παραλία του Σχοινιά γνωστή και ως «Πευκόδασος» έχει ωραία νερά, πράσινο φόντο με πεύκα (προφανώς) και μπόλικη άπλα για να στήσετε ομπρέλα και να αράξετε. Μπρεξίζα Αμμουδερή παραλία, πέντε λεπτά με το αυτοκίνητο έξω από τη Νέα Μάκρη δανείζεται το όνομά της από τον αρχαιολογικό χώρο και προσφέρει φυσική σκιά χάρη στους φοίνικες και αρκετή άπλα για να απλώσετε την… πραμάτεια σας. Αστέρας Βουλιαγμένης Η πιο «κυριλέ» παραλία της Αττικής, προσφέρει πλήθος δραστηριοτήτων και ευκολιών στους λουόμενους, με το αζημίωτο (20€ είσοδος τις καθημερινές/30€ τα σαββατοκύριακα). Είναι πεντακάθαρη, έχει άνετες ξαπλώστρες, και διαθέτει μπαρ, εστιατόριο και αρκετούς celebrities. Varkiza Resort Σταθερή αξία στην Βάρκιζα, το γνωστό ως Yabanaki ανοίγει τις πύλες του για ένα ακόμα καλοκαίρι με την ωραιότατη οργανωμένη παραλία του, αλλά και ένα σωρό ακόμα «καλούδια»: σουβλατζίδικο, ιταλικό εστιατόριο, VIP χώρο, Beach Bar, το «αδερφάκι» του Holy Spirit Bar της Γλυφάδας, ψαροταβέρνα και χώρο για water sports. Η είσοδος τις καθημερινές κοστίζει 5€ με δωρεάν ξαπλώστρα, ενώ τα Σαββατοκύριακα 6€, με συν 5€ για ξαπλώστρα. Λίμνη Γνωστή και ως Αλυκές, αυτή η παραλία της Αρτέμιδας είναι μεγάλη, πολύ μεγάλη για την ακρίβεια και απλώνεται σε μια τεράστια αμμουδερή έκταση όπου μπορείτε με την άνεσή σας να στήσετε ομπρέλα και λοιπά. Είναι ελεύθερη και ωραία, ενώ κατά τόπους διαθέτει καντίνες για τον απαραίτητο ανεφοδιασμό. Άγιος Νικόλαος Αναβύσσου Μεγάλη η χάρη του, ωραία η παραλία του. Βρίσκεται λίγο μετά από την παραλία της Αναβύσσου είναι οργανωμένη σε ένα μέρος της με beach bar και έχει ωραία, καθαρά νερά. Tip: Ανηφορίζοντας προς το πέτρινο εκκλησάκι και ακολουθώντας το μονοπάτι, θα βρεθείτε σε ένα μίνι κολπίσκο με ωραία νερά που χωρά ελάχιστο κόσμο. Μαύρο Λιθάρι Λίγο μετά τη Σαρωνίδα, το άκρως νεανικό Μαύρο Λιθάρι έχει γαλάζια νερά, αμμουδιά και beach bar που συνήθως «βαράει» τα Σαββατοκύριακα μαζεύοντας κόσμο και κοσμάκη από τις γύρω περιοχές. Αν ακολουθήσετε την ανηφόρα προς το βόρειο τμήμα της, θα βρεθείτε στο μέρος της παραλίας το οποίο εκτιμάται δεόντως από τους γυμνιστές. Χάρακας Λίγα μέτρα μετά την Παλαιά Φώκαια και το Θυμάρι με κατεύθυνση προς Σούνιο, η παραλία του οικισμού Χάρακα είναι μια από τις πιο… νησιώτικες της Αττικής. Ψιλή άμμος, καθαρά νερά και beach bars συνθέτουν το καλοκαιρινό σκηνικό σε μια από τις πιο δημοφιλείς ελεύθερες παραλίες της Αττικής. Δικαστικά «Ψαγμένη», όχι ακριβώς παραλία, αλλά με καθαρά νερά και εναλλακτικό χαρακτήρα. Λίγο μετά τον Τύμβο του Μαραθώνα, τα Δικαστικά είναι ό,τι πρέπει για βουτιές από τα βράχια, για δυνατές πατούσες και για λουόμενους που δεν έχουν πρόβλημα να ξαπλώσουν σε στιλ χταποδιού στον ήλιο. Tip: Σημειώστε πως οι παραλίες της Αττικής επηρεάζονται από τον καιρό, ανάλογα με το ποιος άνεμος φυσάει. ‘Ετσι, για παράδειγμα, με Βόρειους ή βορειοανατολικούς ανέμους, μπορούμε άνετα και ευχάριστα να βουτήξουμε σε παραλίες όπως τα Βοτσαλάκια, η Καστέλλα, η Ακτή Αλίμου, η Πλαζ του Αστέρα, η Βουλιαγμένη, η Ωκεανίδα, τα Λιμανάκια, η Βάρκιζα, η Αγία Μαρίνα, το Λαγονήσι και οι υπόλοιπες παραλίες μέχρι το Σούνιο. Πηγή:&amp;nbsp;www.in2life.gr &amp;nbsp;
