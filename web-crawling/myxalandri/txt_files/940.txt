Title:
Δήμος Χαλανδρίου: 980.000€ από το Ταμείο Ανάκαμψης για τη βελτίωση της οδικής ασφάλειας στην οδό Αγ. Παρασκευή
Description:
Μια ακόμα χρηματοδότηση από το Ταμείο Ανάκαμψης, ύψους €980.000, εξασφάλισε ο Δήμος Χαλανδρίου, για την υλοποίηση έργων βελτίωσης της οδικής ασφάλειας στην οδό Αγ. Παρασκευής. Αναλυτικά η ανακοίνωση: Το έργο εντάχθηκε στο «Πρόγραμμα βελτίωσης οδικής ασφάλειας» με την από 9.3.2023 ΚΥΑ και χρηματοδοτείται από το Ταμείο Ανάκαμψης &amp;amp; Ανθεκτικότητας, με στόχο: Τη βελτίωση της οδικής ασφάλειας Τη μείωση του κυκλοφοριακού φόρτου Τη βελτίωση της προσβασιμότητας/μετακινήσεων Τη σημασία του έργου τονίζει ο δήμαρχος Χαλανδρίου Σίμος Ρούσσος: «Η βελτίωση της οδικής ασφάλειας στην οδό Αγ. Παρασκευής είναι ένα αναγκαίο έργο που έρχεται να λειτουργήσει συμπληρωματικά στο μεγάλο έργο της βιοκλιματικής ανάπλασης του κέντρου του Χαλανδρίου, το οποίο επίσης εξασφάλισε χρηματοδότηση από το Ταμείο Ανάκαμψης, ύψους 6.000.000 ευρώ. Με την ολοκλήρωση των δύο αυτών παρεμβάσεων η εικόνα του κέντρου της πόλης θα αλλάξει ριζικά και θα γίνει προσβάσιμο για όλους, για τους ηλικιωμένους, για τους γονείς με καροτσάκια, για τα άτομα με αναπηρία. »Στη πλήρη μεταβολή της εικόνας του κέντρου θα συμβάλλουν και οι αναπλάσεις που θα γίνουν περιμετρικά, στις γειτονιές της πόλης. Πρόκειται αφενός για τα έργα των τεσσάρων αναπλάσεων, πάνω στη διαδρομή του ρωμαϊκού Αδριάνειου Υδραγωγείου, τα οποία ξεκινούν το επόμενο διάστημα, στο πλαίσιο του ευρωπαϊκού προγράμματος Cultural Hidrant, αφετέρου για τις αναπλάσεις στην περιοχή της Τούφας και το Κάτω Χαλάνδρι και βέβαια την «πράσινη» διαδρομή η οποία μέσω των οδών Ευριπίδου, Στρ. Δ. Ρουμπέση, Σ. Καλλισπέρη &amp;amp; Φιλίππου Λίτσα θα καταλήξει στην οδό Αγ. Παρασκευής. »Με αναπλάσεις σε περίπου 100.000 τ.μ. της πόλης και εξασφαλισμένη χρηματοδότηση από το Ταμείο Ανάκαμψης, την ΕΕ, το Πράσινο Ταμείο και το πρόγραμμα “Αντώνης Τρίτσης”, είναι βέβαιο ότι το Χαλάνδρι θα αλλάξει ριζικά και αμετάκλητα». Χρηματοδοτήσεις ύψους €23.485.694 για αστικές αναπλάσεις Ο Δήμος Χαλανδρίου έχει εξασφαλίσει χρηματοδοτήσεις ύψους €23.385.694, για έργα αστικών αναπλάσεων στο κέντρο και τις γειτονιές της πόλης, τα οποία είτε ξεκινούν το αμέσως επόμενο διάστημα είτε βρίσκονται στη διαδικασία της δημοπράτησης. Αναλυτικά τα έργα: Ανάπλαση της διαδρομής του Αδριάνειου Υδραγωγείου (από Ελ Αλαμέιν, Γυφτοπούλου, Κόδρου έως Επτανήσου &amp;amp; Χαράς) στο πλαίσιο του ευρωπαϊκού προγράμματος Cultural Hidrant, που θα επανεντάξει το ρωμαϊκό μνημείο στη ζωή της πόλης, μετά από 19 αιώνες. Το έργο, των €5.850.000, ξεκινά το επόμενο διάστημα μετά την υπογραφή της σχετικής σύμβασης με τον ανάδοχο. Έχει εξασφαλισμένη χρηματοδότηση €3.133.296 από την Ευρωπαϊκή Επιτροπή (Διαχειριστική Αρχή: Αστικές Καινοτόμες Δράσεις) και €1.000.000 από το Πράσινο Ταμείο. Βιοκλιματική ανάπλαση του κέντρου με εξασφαλισμένη χρηματοδότηση €6.100.000 ευρώ από το Ταμείο Ανάκαμψης &amp;amp; Ανθεκτικότητας. Με την έκδοση της σχετικής υπουργικής απόφασης στις 31/12/22, άνοιξε ο δρόμος για τη δημοπράτηση του εμβληματικού έργου, το οποίο περιλαμβάνει ανάπλαση πεζοδρομίων 36.000 τ.μ., 150 ράμπες ΑμεΑ, υποβίβαση πεζοδρομίων, οδεύσεις, θέσεις παρόδιας στάθμευσης, τοποθέτηση φωτιστικών LED με τηλεδιαχείριση, νέες φυτεύσεις και πολλές «έξυπνες» εφαρμογές. Ευρεία ανάπλαση στην περιοχή της Τούφας επί των οδών Ολύμπου &amp;amp; Μεταμορφώσεως, αλλά και στο Κάτω Χαλάνδρι, στην οδό Σοφ. Βενιζέλου, με το κονδύλι των €8.646.094 που εξασφαλίστηκε από το πρόγραμμα «Αντώνης Τρίτσης». Το έργο είναι στη φάση της δημοπράτησης. Δημιουργία «πράσινης» διαδρομής μέσω των οδών Ευριπίδου, Στρ. Δ. Ρουμπέση, Σ. Καλλισπέρη &amp;amp; Φιλίππου Λίτσα, προϋπολογισμού €1.909.600. Το έργο έχει ήδη δημοπρατηθεί και θα ξεκινήσει άμεσα. Με την ολοκλήρωσή του, μια μεγάλη περιπατητική διαδρομή θα καταλήξει στην καρδιά της πόλης, στην οδό Αγ. Παρασκευής, και θα συνδεθεί μελλοντικά με την αστική ανάπλαση που θα υλοποιηθεί στο κέντρο της πόλης. Και διαμορφώσεις πεζοδρομίων ύψους €8.000.000 Σημειώνεται, τέλος, ότι ολοκληρώνεται το έργο διαμόρφωσης πεζοδρομίων ύψους €2.000.000, ενώ στις αρχές Μαρτίου 2023 υπογράφηκε και η σύμβαση για το επόμενο έργο διαμόρφωσης πεζοδρομίων και βελτίωσης προσβασιμότητας, ύψους επίσης €2.000.000. Στο Τεχνικό Πρόγραμμα του 2023, επίσης, περιλαμβάνεται ένα ακόμα έργο διαμόρφωσης πεζοδρομίων ύψους €4.000.000 το οποίο βαίνει προς δημοπράτηση.  
