Title:
“Χαλάνδρι σε Δράση”: Ζητά εξηγήσεις για τη δημοπράτηση του έργου του Αδριάνειου υδραγωγείου
Description:
Την ακόλουθη ανακοίνωση εξέδωσε η δημοτική παράταξη “Χαλάνδρι σε Δράση” αναφορικά με το έργο της ανάπλασης της περιοχής του Αδριάνειου υδραγωγείου:  ΟΣΜΗ ΣΚΑΝΔΑΛΟΥ ΑΠΟ ΡΟΥΣΣΟ Βοά η αγορά για στημένο διαγωνισμό.Εξηγήσεις ζητά η αντιπολίτευση. Νέο σκάνδαλο διαφάνειας στον ορίζοντα στην δημοπράτηση του έργου «Ανάπλαση της περιοχής του Αδριάνειου υδραγωγείου»Προϋπολογισμού: 5.850.000€ Σε ένα σημαντικό έργο μεγάλου προϋπολογισμού, με εξασφαλισμένη μάλιστα χρηματοδότηση (ΕΣΠΑ) η Διοίκηση Ρούσσου φέρεται σύμφωνα με τις καταγγελίες διαγωνιζομένων, να έχει βάλει τέτοιους περιορισμούς στους όρους της διακήρυξης ώστε να αποκλείεται η συντριπτική πλειοψηφία των εργοληπτικών εταιριών και να μετάσχουν τελικά μόνο δύο (2!!) εργολάβοι στην δημοπρασία! Η αγορά βοά για φωτογραφικό διαγωνισμό, ενώ σύμφωνα με πληροφορίες υπάρχει προσφυγή στην δικαιοσύνη κατά των όρων διακήρυξης και ακύρωση του διαγωνισμού. Εξηγήσεις ζήτησε από τον κο Ρούσσο η δημοτική παράταξη «Χαλάνδρι σε Δράση» ζητώντας παράλληλα τις διαβεβαιώσεις του Δημάρχου ότι τηρήθηκε η νομιμότητα στον διαγωνισμό, εξασφαλίσθηκε ο ανταγωνισμός και δεν ευσταθούν οι καταγγελίες περί στημένου διαγωνισμού. Παράλληλα ζητήθηκαν τα έγγραφα που αφορούν στον διαγωνισμό πλην όμως ο κ. Ρούσσος το απέφυγε προτρέποντάς τον να τα αναζητήσει στο διαδίκτυο. Όλα «νόμιμα», κατά τον κ. Ρούσσο, στην απάντησή του στο Δ.Σ., απέφυγε όμως να εξηγήσει πώς σε ένα τέτοιο έργο με εξασφαλισμένη χρηματοδότηση δόθηκαν μόνο 2!! προσφορές. Το θέμα είναι ανοικτό και μείζονος σημασίας αφού τυχόν κήρυξη του διαγωνισμού ως άκυρου αφήνει έκθετο και υπόλογο τον κο Ρούσσο και τους συνεργάτες του. Αναμένεται η απόφαση του δικαστηρίου που θα πιστοποιήσει αν πράγματι «στήθηκε» ο διαγωνισμός ή αν πρόκειται για συνήθεις αντιδικίες εργολάβων. Εννοείται ότι τυχόν αρνητική απόφαση του δικαστηρίου εκθέτει τον Δήμο και θα είναι κόλαφος για τον ίδιο τον κ. Ρούσσο. Σημείωση: Σε κάθε περίπτωση αν προχωρήσει ο διαγωνισμός θα είναι ενδιαφέρον στο άνοιγμα των 2!! και μοναδικών προσφορών να εξακριβωθεί εάν έχουν δοθεί αξιόλογες για το έργο προσφορές ή εάν θα δικαιώσουν τα σενάρια για συμπαιγνίες. Να θυμίσουμε, τέλος, ότι η αξιωματική αντιπολίτευση υπερψήφισε την εισήγηση της διοίκησης για την αναγκαιότητα και δημοπράτηση του έργου στο δημοτικό συμβούλιο επιδεικνύοντας ως συνήθως αίσθημα ευθύνης και καλής πίστης προς τον Δήμαρχο και τους συνεργάτες του.
