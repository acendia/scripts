Title:
Ο Σύλλογος Υπαλλήλων Περιφέρειας Αττικής για τις συλλήψεις για τα “πλαστά διπλώματα”
Description:
Στην εξάρθρωση εγκληματικής οργάνωσης που δραστηριοποιούνταν στην έκδοση ψευδών αδειών ικανότητας οδήγησης και πιστοποιητικών επαγγελματικής ικανότητας προχώρησε η Υποδιεύθυνση Αντιμετώπισης Οργανωμένου Εγκλήματος και Εμπορίας Ανθρώπων της Διεύθυνσης Ασφάλειας. Όπως προέκυψε, πριν την εξέταση, κάθε υποψήφιος κατέβαλε -κατά μέσο όρο- το χρηματικό ποσό των 2.000 ευρώ, γνωρίζοντας ότι μέρος αυτών και συγκεκριμένα 500 ευρώ, προορίζονταν για υπάλληλο της αρμόδιας Διεύθυνσης Μεταφορών και Επικοινωνιών. Τα υπόλοιπα μοιράζονταν ανάλογα με τον εκάστοτε ρόλο (ιδιοκτήτης σχολής, μεσολαβητής, διερμηνέας). Ανάμεσα στους συλληφθέντες και 4 υπάλληλοι της Δ/νσης Μεταφορών και Επικοινωνιών του Κεντρικού Τομέα Αθήνας της Περιφέρειας Αττικής. Με αφορμή τις συλλήψεις και την έρευνα που διενεργείται ο Σύλλογος Υπαλλήλων της Περιφέρειας Αττικής εξέδωσε ανακοίνωση τονίζοντας ότι καταδικάζει τα φαινόμενα αυτά και τη στάση κάθε επίορκου υπαλλήλου, αλλά και σημειώνει και τα εξής: «Απαιτείται οι αρμόδιες αρχές να διερευνήσουν και να ρίξουν άπλετο φως στην υπόθεση αυτή αλλά και σε κάθε άλλη σχετική καταγγελία. Ζητάμε να διερευνήσουν επιτέλους τα πάντα, να ρίξουν άπλετο φως σε όλες αυτές τις υποθέσεις, να αποδοθούν όλες οι ευθύνες, να φτάσουν το μαχαίρι στο κόκκαλο… ανεξάρτητα από τη θέση που μπορεί να κατέχει κάθε εμπλεκόμενος. Για εμάς οι επίορκοι υπάλληλοι με τις απαράδεκτες και καταδικαστέες πράξεις τους έχουν θέσει τον εαυτό τους απέναντι από κάθε τι συλλογικό και ανθρώπινο και δεν μπορούμε να ανεχόμαστε να αμαυρώνουν με τη στάση τους, τους υπόλοιπους υπαλλήλους. Για άλλη μια φορά επιβεβαιώθηκαν καταγγελίες που ακούγονται χρόνια τώρα για τα ζητήματα των αδειών οδήγησης, που αν και είναι σοβαρά και σχετίζονται με την οδική ασφάλεια και τη ζωή των ανθρώπων, καμιά μέχρι τώρα κυβέρνηση δεν τα έλυσε, καμιά δεν αντιμετώπισε το διάτρητο πλαίσιο που υφίσταται, που οδηγεί στη διαβλητότητα των εξετάσεων και αφήνει το περιθώριο σε κάθε είδους διαφθορά και διαπλοκή. Παρά τις συχνότατες παρεμβάσεις μας προς την κυβέρνηση, σημερινή &amp;amp; χθεσινή, προς το Υπουργείο Υποδομών και Δικτύων και προς τις Περιφερειακές αρχές συνεχίζεται η ίδια κατάσταση με ένα αναχρονιστικό και διάτρητο νομικό πλαίσιο, που δημιουργεί το έδαφος για κάθε είδους παράτυπες ή και έκνομες ενέργειες, συντηρώντας το απόστημα. Οι ευθύνες τους είναι τεράστιες όχι μόνο γιατί δεν θέλουν να σκύψουν στο πρόβλημα, αλλά και γιατί αποδέχονται εισηγήσεις και προτάσεις αμφίβολης προέλευσης και σκοπιμότητας. Χαρακτηριστικά αναφέρουμε ότι παρά τη σχετική ανάδειξη του ζητήματος από την ΟΣΥΑΠΕ (108.22-ΟΣΥΑΠΕ Να ληφθούν μέτρα για την ομαλή &amp;amp; αδιάβλητη διενέργεια των θεωρητικών εξετάσεων υποψηφίων οδηγών και οδηγών στις Δ-νσεις Μεταφορών &amp;amp; Επικοινωνιών) ακόμα και σήμερα δεν έχει νομοθετηθεί το ζήτημα της υποχρεωτικής προμήθειας, εγκατάστασης και λειτουργίας εξοπλισμού συσκευών διακοπής ασύρματης επικοινωνίας, απενεργοποίησης των κινητών τηλεφώνων, όλων των συσκευών επικοινωνίας και κάθε άλλου ηλεκτρονικού ή άλλου μέσου, το οποίο καθιστά διαβλητή ή εμποδίζει τη διαδικασία της θεωρητικής εξέτασης (κλωβοί/ τα λεγόμενα jammers). Η φορητή συσκευή η οποία έχει νομοθετηθεί για να ανιχνεύεται ασύρματη επικοινωνία δεν είναι αποτελεσματική, αφού η λειτουργία της είναι ενδεικτική, γιατί υπάρχει πλήθος συχνοτήτων κλπ, που σημαίνει ότι μπορεί ακόμα κι όταν χρησιμοποιείται να μην εντοπίζει τη συγκεκριμένη συχνότητα, σκόπιμα ή όχι.Και βέβαια το διάτρητο πλαίσιο δεν αφορά μόνο τις άδειες οδήγησης… Οι ευθύνες του Περιφερειάρχη κ. Πατούλη δεν κρύβονται από τις βαρύγδουπες δηλώσεις για τα αυτοδίκαια προβλεπόμενα από τον υπαλληλικό κώδικα και το πειθαρχικό δίκαιο. Δεν θα σταθούμε ούτε στα συγχαρητήρια, που μοίραζε στους συγκεκριμένους, ούτε στις φωτογραφικές αγκαλιές…, ούτε στο πως έκανε πως δεν άκουγε σε ότι προτείναμε ενάντια στη διαβλητότητα των διαδικασιών, παρά μόνο σε δύο ενδεικτικά συμβάντα. Τους δύο από τους τέσσερις συλληφθέντες τους «έχρισε» ο ίδιος προϊσταμένους στην εν λόγω Δ/νση τον Απρίλιο του 2021 !!!, βεβαίως με το «αξιοκρατικό» κριτήριο της συμμετοχής τους στο ψηφοδέλτιο της Αναγέννησης/ΔΑΚΕ, που έστησε… Πρόσφατα επίσης έφτασε στο σημείο όχι μόνο να αποδεχτεί την άρνηση υπηρεσιακού στελέχους της εν λόγω Δ/νσης να καταθέσει σε σχετική ΕΔΕ που διεξαγόταν, αλλά και να αφαιρέσει την ΕΔΕ, από τον Διευθυντή που την διεξήγαγε, επειδή προφανώς τα ερωτήματα και τα ζητήματα που έθετε έφερναν στο προσκήνιο ευθύνες και παραπτώματα!!! Είναι αυτονόητο ότι το ταξικό συνδικαλιστικό κίνημα θα πετάξει κάθε διαπλεκόμενο, κάθε επίορκο «σαν την ήρα από το στάρι»… Ο Σύλλογος θα συνεχίζει να στηρίζει όλες και όλους τους συναδέλφους που εργάζονται και διεκδικούν με το κεφάλι ψηλά, που αγωνίζονται και δεν ξεπουλιούνται για τίποτα…, στους συναδέλφους των Δ/νσεων Μεταφορών που στάθηκαν όρθιοι απέναντι στους εκβιασμούς». Για το Δ.Σ. Η Πρόεδρος Πανουστάκου ΒέταΗ Γεν. Γραμματέας Παγανέλη Αριάδνη Πηγή: www.myota.gr  
