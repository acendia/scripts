Title:
Δήμος Χαλανδρίου: Σε ξενοδοχεία θα μετακινηθούν ευπαθείς πολίτες που δεν έχουν ρεύμα
Description:
Αρκετές γειτονιές του Χαλανδρίου παραμένουν για 5η συνεχή ημέρα χωρίς ρεύμα, παρά τις διαβεβαιώσεις που έλαβε προσωπικά ο δήμαρχος Χαλανδρίου Σίμος Ρούσσος από τον ΔΕΔΔΗΕ ότι το απόγευμα της Πέμπτης 27 Ιανουαρίου θα είχαν αποκατασταθεί όλες οι βλάβες στην πόλη. Υπάρχουν ακόμα πολλά νοικοκυριά, με μικρά παιδιά και ηλικιωμένους, σε έξι τουλάχιστον γειτονιές της πόλης που είναι ακόμα χωρίς ρεύμα, σε πολύ χαμηλές θερμοκρασίες, από το απόγευμα της Δευτέρας 24 Ιανουαρίου. Μετά από συνεννόηση με ξενοδοχεία της περιοχής, ο Δήμος Χαλανδρίου εξασφάλισε κάποια δωμάτια όπου μπορούν να φιλοξενηθούν από το βράδυ της Παρασκευής 28 Ιανουαρίου 2022, συμπολίτες μας που παραμένουν χωρίς ρεύμα. Επειδή ο αριθμός των δωματίων είναι περιορισμένος, θα μετακινηθούν κατά προτεραιότητα ευπαθή άτομα, έγκυοι, οικογένειες με μικρά παιδιά, ηλικιωμένοι. «Παρακαλούμε όσοι συμπολίτες μας βρίσκονται σε αυτή τη δυσχερή θέση να επικοινωνήσουν με τον Δήμο στα τηλ.: 213-2023918 &amp;amp; 213-2023921», σημειώνει ο Δήμος Χαλανδρίου στην ανακοίνωσή του.  
