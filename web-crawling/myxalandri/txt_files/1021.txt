Title:
Συνελήφθησαν 6 άτομα για κλοπές κοσμημάτων από οικίες στο Χαλάνδρι
Description:
Συνελήφθησαν, στο πλαίσιο του αυτοφώρου, απογευματινές ώρες της 9ης Φεβρουαρίου 2023, από αστυνομικούς της Άμεσης Δράσης (Ομάδα ΔΙ.ΑΣ.), 6 ημεδαποί, 4 άνδρες και 2 γυναίκες, ηλικίας 18, 20, 24, 27 και 38 ετών κατηγορούμενοι για διακεκριμένες περιπτώσεις κλοπών κατά συναυτουργία, κατ’ εξακολούθηση, κατ’ επάγγελμα και κατά συνήθεια. Ειδικότερα, απογευματινές ώρες της 9-2-2023 ανωτέρω περιπολούντες αστυνομικοί έκριναν ύποπτο αυτοκίνητο με 6 επιβαίνοντες να κινείται στην περιοχή των Βριλησσίων και προέβησαν σε έλεγχο. Σύμφωνα με την ΕΛ.ΑΣ., κατά τον έλεγχο εντός του οχήματος βρέθηκαν μεταξύ άλλων και κατασχέθηκαν κατσαβίδι, κινητό τηλέφωνο και πλήθος κοσμημάτων (δαχτυλίδια, ρολόγια, σκουλαρίκια κ.λπ.), την κατοχή των οποίων δε μπορούσαν να δικαιολογήσουν και οδηγήθηκαν στο Αστυνομικό Τμήμα Βριλησσίων. Μετά από ενδελεχή εξέταση των αντικειμένων που κατελήφθησαν να κατέχουν διαπιστώθηκε πως το κινητό τηλέφωνο είχε αφαιρεθεί νωρίτερα από οικία στην περιοχή του Χαλανδρίου, και στη συνέχεια οδηγήθηκαν στο Τμήμα Ασφαλείας Χαλανδρίου. Από την προανακριτική έρευνα του Τμήματος Ασφαλείας Χαλανδρίου προέκυψε ότι οι κατηγορούμενοι κυρίως απογευματινές ώρες, εισέρχονταν σε οικίες στην περιοχή του Χαλανδρίου, αφού πρώτα είχαν παραβιάσει τα παράθυρα ή τις μπαλκονόπορτες και αφαιρούσαν κοσμήματα και τιμαλφή. Ακολούθως διέθεταν τα κλοπιμαία άμεσα προς πώληση σε αγοραστές αφενός για τον πορισμό εισοδήματος και αφετέρου για να καταστεί αδύνατη η ανεύρεσή τους. Στο πλαίσιο της προανακριτικής έρευνας εξιχνιάστηκε επιπλέον μία περίπτωση κλοπής από διαμέρισμα στο Χαλάνδρι. Συγκεκριμένα οι κατηγορούμενοι αναρριχήθηκαν σε μπαλκόνι 1ου ορόφου, έθραυσαν το τζάμι της μπαλκονόπορτας που βρίσκεται στην πίσω πλευρά του κτηρίου και αφού ερεύνησαν όλους τους χώρους αφαίρεσαν χρηματικό ποσό και κοσμήματα. Κατασχέθηκαν τα κινητά τους τηλέφωνα καθώς και το όχημα που χρησιμοποιούσαν για τις μεταφορές τους. Οι συλληφθέντες οδηγήθηκαν στον εισαγγελέα Πλημμελειοδικών Αθηνών και η έρευνα για τον εντοπισμό του εύρους της εγκληματικής τους δραστηριότητας συνεχίζεται.
