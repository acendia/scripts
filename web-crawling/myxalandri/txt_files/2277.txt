Title:
Ξεκινά η ανακατασκευή της Ηρώων Πολυτεχνείου στο Κάτω Χαλάνδρι
Description:
Ένα πολύ σημαντικό έργο για την αναβάθμιση της ποιότητας ζωής και την ασφάλεια των κατοίκων του Κάτω Χαλανδρίου, η ανακατασκευή της πολυσύχναστης Ηρώων Πολυτεχνείου -στο τμήμα μεταξύ Σοφ. Βενιζέλου και Ι. Αποστολοπούλου- ξεκινά το προσεχές διάστημα, μετά την υπογραφή της σχετικής σύμβασης. Απαντώντας στο πάγιο αίτημα των κατοίκων της περιοχής, ο Δήμος Χαλανδρίου προχωρά στην ολοκλήρωση της ανακατασκευής της οδού Ηρώων Πολυτεχνείου -η ανακατασκευή του υπόλοιπου τμήματος, από τη Λεωφ. Μεσογείων έως τη Σοφ. Βενιζέλου έχει ολοκληρωθεί από το 2017- με στόχο να δημιουργηθούν ασφαλείς συνθήκες μετακίνησης για τους πεζούς, στο πλαίσιο του σχεδίου Βιώσιμης Αστικής Κινητικότητας που σταθερά προωθεί η σημερινή διοίκηση από το 2014. Η μελέτη ανακατασκευής προβλέπει ηπιοποίηση της κυκλοφορίας, ανακατασκευή και διαπλάτυνση των πεζοδρομίων ενώ θα δημιουργηθούν ζαρντινιέρες εμφύτευσης εντός του οδοστρώματος, με εσοχές για τους κάδους απορριμμάτων, και θα γίνει διαμόρφωση των κοινόχρηστων χώρων. Η αύξηση του κυκλοφοριακού φόρτου στην Ηρώων Πολυτεχνείου, μετά τη λειτουργία του σταθμό Μετρό «Χολαργός», η κακή κατάσταση του οδοστρώματος (λακκούβες, ρηγματώσεις) αλλά και των πεζοδρομίων (περιορισμένο πλάτος και συνεχή εμπόδια) έχουν ταλαιπωρήσει επί μακρόν τους περιοίκους. Το Κάτω Χαλάνδρι θα αλλάξει όψη Η ολοκλήρωση της ανακατασκευής της οδού, σε συνδυασμό με τη διάνοιξη της οδού Περικλέους, μετά από 50 χρόνια, αναμένεται να δώσει ανάσα στο Κάτω Χαλάνδρι, μια περιοχή που είναι πολλαπλώς επιβαρυμένη. Ο σχεδιασμός του Δήμου για την αναβάθμιση της περιοχής θα ολοκληρωθεί με τη μεγάλη ανάπλαση τη Σοφ. Βενιζέλου -η σχετική μελέτη αναμένει έγκριση χρηματοδότησης από το «Αντώνης Τρίτσης», αλλά και με την ένταξη στο Σχέδιο Πόλης της περιοχής «Πεύκο Πολίτη». Η διαδικασία είναι σε εξέλιξη μετά την αναθεώρηση του Γενικού Πολεοδομικού Σχεδίου και την αποστολή της αναθεωρημένης Πολεοδομικής Μελέτης στη Δ/νση Πολεοδομικού Σχεδιασμού της Περιφέρειας Αττικής. «Δώσαμε μάχη με τη γραφειοκρατία» «Μετά την υπογραφή της σύμβασης για την ανακατασκευή της Ηρώων Πολυτεχνείου, μπορούμε να πούμε, μαζί με τους κατοίκους, “επιτέλους”! Χρειάστηκαν πέντε ολόκληρα χρόνια, από το 2017 που ολοκληρώθηκε η ανακατασκευή στο τμήμα της οδού από τη Μεσογείων έως τη Σοφοκλή Βενιζέλου, και διαρκής αγώνας κόντρα σε καφκικές γραφειοκρατικές διαδικασίες για να ξεπεράσουμε καταρχήν το πρώτο εμπόδιο που ήταν η διάνοιξη της οδού Περικλέους, που παρέμενε έτσι επί 50 χρόνια! Τα καταφέραμε όμως. Ο δρόμος ανοίχτηκε, οι αναγκαίες εγκρίσεις από τις υπηρεσίες εκτός Δήμου εξασφαλίστηκαν και σήμερα μπορούμε να πούμε με βεβαιότητα ότι το Κάτω Χαλάνδρι αλλάζει ριζικά. Η ανακατασκευή της Ηρώων Πολυτεχνείου και η ανάπλαση τη Σ. Βενιζέλου που έπεται -αν εξασφαλιστεί η χρηματοδότησή της- δημιουργούν συνθήκες ασφαλούς μετακίνησης, δίνουν ανάσα στην περιοχή, αλλάζουν την εικόνα της», δήλωσε η αντιδήμαρχος Τεχνικών Υπηρεσιών Έλενα Χριστούλη, σχολιάζοντας την υπογραφή της σύμβασης για την υλοποίηση του έργου.  
