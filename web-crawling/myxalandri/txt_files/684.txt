Title:
Το διαζύγιο και οι πρώτες γιορτές χωριστά - Επιπτώσεις στην ψυχολογία των παιδιών
Description:
Το διαζύγιο μπορεί να αποτελέσει μια κοινή απόφαση των γονιών, όπου οι μεταξύ τους σχέσεις θα διατηρηθούν σε καλά επίπεδα και το μεταβατικό στάδιο προσαρμογής του παιδιού θα βοηθηθεί από την καλή σχέση των γονιών. Από την άλλη πλευρά, μπορεί να μην υπάρχει συμφωνία ανάμεσα στους γονείς, με αποτέλεσμα να επικρατεί μεγάλη ένταση και να την απορροφά το παιδί. Ανακοινώνοντας το διαζύγιο στο παιδί Η ανακοίνωση του διαζυγίου είναι μία από τις πιο δύσκολες διαδικασίες και υπάρχει ο κίνδυνος να τραυματιστεί ο ψυχισμός των παιδιών. Οι συνέπειες ενός διαζυγίου έχουν ένα εύρος διακύμανσης από ήπιες ως πολύ σοβαρές, είτε για μεγάλο χρονικό διάστημα είτε όχι. Μερικές από τις συνέπειες είναι: η ανασφάλεια, η αλλαγή των συνηθειών, η απομάκρυνση των παιδιών από τον έναν γονέα ή και τους δυο, καθώς και η ενοχοποίηση (θεωρούν δηλαδή τα παιδιά ότι ευθύνονται τα ίδια για τη συγκεκριμένη κατάσταση). Φυσικά όλα αυτά εξαρτώνται από την προσωπικότητα και την ιδιοσυγκρασία του παιδιού αλλά και από τον τρόπο που το διαχειρίζονται οι γονείς. Πώς να διαχειριστούν οι γονείς το διαζύγιο; Οι γονείς θα πρέπει να έχουν μια κοινή στάση απέναντι στο παιδί τους. Να το βοηθήσουν να νιώσουν ασφαλές, να του πουν ότι η αγάπη τους για εκείνο δεν αλλάζει λόγω του διαζυγίου. Χρειάζεται να μπορούν να το υποστηρίξουν περισσότερο συναισθηματικά και να ενισχύσουν τον ποιοτικό χρόνο που περνάνε μαζί του. Να του εξηγήσουν ότι παρότι ο ένας γονέας φεύγει από το σπίτι, αυτό δεν σημαίνει ότι φεύγει και από τη ζωή του παιδιού του. Ο συγκεκριμένος γονέας να επισημάνει ότι θα είναι εκεί να στηρίξει το παιδί για ό,τι και αν χρειαστεί ανά πάσα στιγμή. Οι πρώτες γιορτές... Οι πρώτες γιορτές μετά το διαζύγιο είναι και οι πιο δύσκολες. Ο γονέας που έχει φύγει από το σπίτι, καλό θα είναι να συμπεριλάβει το παιδί στο προγραμματισμό των εορτών. Είναι καλό να αφιερώσει μέρος από τον ελεύθερο χρόνο των διακοπών του στο παιδί, να το πάρει στο νέο του σπίτι ώστε να βιώσει πως είναι μέρος της νέας ζωής του γονέα. Το «μοίρασμα» των ημερών στους δύο γονείς, καλό θα ήταν να γίνει άνευ διαφωνιών και κατηγοριών, τουλάχιστον όχι μπροστά στα παιδιά. Διαλέγοντας το δώρο του παιδιού Επίσης, τα δώρα του παιδιού μπορεί να είναι ένα θέμα που φέρνει ένταση και διαφωνίες. Είναι σημαντικό οι γονείς να κατανοούν ότι δεν κάνουμε εντυπωσιακά ή πολλά δώρα λόγω τύψεων. Με αυτό τον τρόπο, το παιδί ενδεχομένως νιώσει πως ο γονέας του προσπαθεί να το εξαγοράσει. Προτιμότερο είναι ο γονέας που έχει φύγει από το σπίτι να επενδύσει στη σχέση του με το παιδί χτίζοντας νέες οικογενειακές παραδόσεις μαζί του. Ένας τρόπος θα ήταν να κανονίσουν μια δραστηριότητα μόνο οι δυο τους που θα την έχουν αποφασίσει από κοινού. Από την Ιωάννα Δρίβα, ψυχολόγο, εθελόντρια και την Κλεοπάτρα Τσουχνικά (επιμέλεια), ψυχολόγο, σύμβουλο Ψυχικής Υγείας στη Γραμμή 11525 και το Συμβουλευτικό Κέντρο για γονείς, παιδιά και εφήβους του «Μαζί για το παιδί» ΒιβλιογραφίαFagan, P.F. &amp;amp; Churchill, A. (2012). The Effects of Divorce on Children. Marriage and Religion Research Institute.  
