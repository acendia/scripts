Title:
Σύγκληση Συντονιστικού Οργάνου Πολιτικής Προστασίας της Περιφερειακής Ενότητας Βορείου Τομέα Αθηνών
Description:
Σύγκληση Συντονιστικού Οργάνου Πολιτικής Προστασίας του Βορείου Τομέα για τον απολογισμό χειμερινής περιόδου, τον σχεδιασμό και τις δράσεις πρόληψης της αντιπυρικής περιόδου 2022 και την αντιμετώπιση κινδύνων από εκδήλωση σεισμού Με τριπλή θεματολογία συνεδρίασε την Τετάρτη 13 Απριλίου 2022 το Συντονιστικό Όργανο Πολιτικής Προστασίας της Περιφερειακής Ενότητας του Βορείου Τομέα Αθηνών υπό την προεδρία της αντιπεριφερειάρχη Λουκίας Κεφαλογιάννη. Αρχικά, η κα Κεφαλογιάννη έκανε ένα σύντομο απολογισμό της χειμερινής περιόδου 2021-2022, αναφέροντας τα σημαντικότερα συμβάντα και τις ενέργειες της διοίκησης και των υπηρεσιών της Περιφέρειας Αττικής ως προς την αντιμετώπισή τους. Εν συνεχεία τέθηκε επί τάπητος «ο σχεδιασμός και οι δράσεις Πολιτικής Προστασίας για την πρόληψη και αντιμετώπιση κινδύνων από την εκδήλωση δασικών πυρκαγιών κατά την αντιπυρική περίοδο 2022», η πρώτη από μια σειρά ειδικών συνεδριάσεων που θα πραγματοποιηθούν μέχρι το τέλος Μαΐου. Ειδικότερα, σύμφωνα με σχετικό έγγραφο της Γενικής Γραμματείας Πολιτικής Προστασίας συζητήθηκαν: Ο προγραμματισμός έργων και εργασιών προληπτικού καθαρισμού της βλάστησης στο οδικό δίκτυο αρμοδιότητας της Περιφέρειας Αττικής, καθώς και σε εγκαταστάσεις/υποδομές αρμοδιότητας μας εντός ή πλησίον δασικών εκτάσεων σε συνεργασία με τις αρμόδιες κατά τόπους δασικές υπηρεσίες, όπου αυτό απαιτείται. Η διασφάλιση της επικοινωνίας μεταξύ όλων των εμπλεκόμενων υπηρεσιών και Οργάνων σε επίπεδο Περιφέρειας για την απρόσκοπτη ροή πληροφοριών. Συντονισμός σε περιφερειακό επίπεδο της αντιμετώπισης εκτάκτων αναγκών και διαχείρισης των συνεπειών που προκαλούνται από τις δασικές πυρκαγιές στο πλαίσιο εφαρμογής του Γενικού Σχεδίου Αντιμετώπισης Εκτάκτων Αναγκών εξαιτίας Δασικών πυρκαγιών με την κωδική ονομασία «ΙΟΛΑΟΣ». Ζητήματα και διαδικασίες υλοποίησης της δράσης της οργανωμένης προληπτικής απομάκρυνσης πολιτών, σύμφωνα με τα προβλεπόμενα στο Γενικό Σχέδιο Αντιμετώπισης Εκτάκτων Αναγκών εξαιτίας Δασικών πυρκαγιών με την κωδική ονομασία «ΙΟΛΑΟΣ». Αξιοποίηση των εθελοντικών Οργανώσεων Πολιτικής Προστασίας που δραστηριοποιούνται σε επίπεδο Περιφέρειας σε δράσεις επιτήρησης δασών κατά τη διάρκεια της αντιπυρικής περιόδου. Συμβολή και συνεργασία των ΟΤΑ στη συντήρηση και βελτίωση του δασικού Οδικού Δικτύου, με τις κατά τόπους αρμόδιες Δασικές Υπηρεσίες των Αποκεντρωμένων Διοικήσεων. Στο τρίτο και τελευταίο μέρος του ΣΟΠΠ, συζητήθηκε «ο σχεδιασμός και οι δράσεις Πολιτικής Προστασίας για την αντιμετώπιση κινδύνων από την εκδήλωση σεισμού» με βασική εισηγήτρια την προϊσταμένη του τμήματος ενημέρωσης και εκπαίδευσης της Διεύθυνσης Κοινωνικής και Αντισεισμικής Άμυνας, δρ. Ασημίνα Κούρου. Με αφορμή την πραγματοποίηση της σχετικής συνεδρίασης, η αντιπεριφερειάρχης Λ. Κεφαλογιάννη, ανέφερε: «Αποτελεί βασική προτεραιότητα του περιφερειάρχη Αττικής Γιώργου Πατούλη και της διοίκησής μας η διασφάλιση της ζωής των πολιτών, της περιουσίας τους και του φυσικού πλούτου. Ως εκ τούτου, η συντονισμένη συνεργασία όλων των εμπλεκόμενων φορέων, η πρόληψη και ο αποτελεσματικός σχεδιασμός όσον αφορά την αντιπυρική περίοδο αλλά και τους σεισμούς, αποτελούν το μεγαλύτερό μας σύμμαχο για την ελαχιστοποίηση των κινδύνων και την καλύτερη θωράκιση της Αττικής μας». Την τηλεδιάσκεψη συντόνισαν μαζί με την αντιπεριφερειάρχη, ο προϊστάμενος της Αυτοτελούς Διεύθυνσης, Πολιτικής Προστασίας της Περιφέρειας Αττικής Ν. Πασσάς και ο προϊστάμενος του Τμήματος Πολιτικής Προστασίας Περιφερειακών Ενοτήτων Κεντρικού, Βόρειου, Νότιου και Δυτικού Τομέα Αθηνών, Α. Χαχλάκης ενώ συμμετείχαν περιφερειακοί σύμβουλοι, εκπρόσωποι της Π.Π. των Δήμων της Π.Ε.Β.Τ.Α., εκπρόσωποι της Αποκεντρωμένης Διοίκησης Αθηνών, της Πυροσβεστικής, της Αστυνομίας, της Τροχαίας, της ΔΕΔΔΗΕ, των Αττικών Διαδρομών, του Δασαρχείου Πεντέλης, του ΣΠΑΠ, του ΣΠΑΥ, των Εθελοντικών Οργανώσεων, του Κέντρου Ερευνών Δημόκριτος, καθώς επίσης εκπρόσωποι των Διευθύνσεων Τεχνικών Έργων, Ανάπτυξης, Υγειονομικού Ελέγχου, Μεταφορών και Κοινωνικής Πρόνοιας της Περιφερειακής Ενότητας Βορείου Τομέα.  
