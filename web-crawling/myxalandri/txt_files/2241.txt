Title:
Απερίφραστη καταδίκη των φασιστικών επιθέσεων από το Δημοτικό Συμβούλιο Χαλανδρίου
Description:
Με ψήφισμα, που πέρασε κατά πλειοψηφία, στη συνεδρίαση μέσω τηλεδιάσκεψης, την Τετάρτη 6 Οκτωβρίου 2021, το Δημοτικό Συμβούλιο Χαλανδρίου καταδικάζει απερίφραστα τις πρόσφατες φασιστικές επιθέσεις και αποδοκιμάζει όσους επιχειρούν, με διάφορους τρόπους, να τις «ξεπλύνουν». Στο ψήφισμα σημειώνεται ότι ένα χρόνο, μετά την αμετάκλητη καταδίκη της εγκληματικής οργάνωσης «Χρυσή Αυγή», επανεμφανίζονται φαινόμενα απρόκλητης φασιστικής βίας στην ελληνική κοινωνία - τα οποία εμμέσως δικαιολογούνται, τόσο από την πλευρά της κυβέρνησης, όσο και από μερίδα των Μέσων Μαζικής Ενημέρωσης, μέσω της παρωχημένης θεωρίας των δύο άκρων. Αναλυτικά το ψήφισμα αναφέρει: «Την τελευταία εβδομάδα, με έναρξη τα γεγονότα στο ΕΠΑΛ Σταυρούπολης, η ελληνική κοινωνία γίνεται μάρτυρας της προσπάθειας των φασιστών να ξανασηκώσουν κεφάλι, ένα μόλις χρόνο μετά την καταδίκη της ΧΑ. Προσπαθούν ξανά να μολύνουν τη νεολαία με το δηλητήριο του μίσους, του ρατσισμού και του φασισμού, να επιβάλλουν στην δημόσια σφαίρα την μισητή παρουσία τους και τις απάνθρωπες ιδέες και πράξεις τους. Επιτίθενται σε δράσεις και εκδηλώσεις της Αριστεράς (Ηλιούπολη Θεσσαλονίκης στο ΚΚΕ, Ν. Ηράκλειο Αττική στο ΚΚΕ), θέτοντας σε κίνδυνο, ξανά, την ζωή ανθρώπων. Όλα αυτά τα γεγονότα δεν είναι ούτε «μεμονωμένα περιστατικά», ούτε «απλοί τραμπουκισμοί και αντεγκλήσεις μεταξύ αντιφρονούντων». Είναι μια οργανωμένη, συστηματική, μεθοδευμένη και στηριζόμενη από πλήρεις δομές και εξοπλισμό εγκληματική δράση σε βάρος των αντιφασιστών. Θέλουν να χτυπήσουν το ταξικό εργατικό κίνημα, την εκπαιδευτική κοινότητα, που αποτελούσαν ανέκαθεν πρωταρχικό στόχο της ναζιστικής εγκληματικής βίας, και γενικά όποιον σηκώνει κεφάλι απέναντι, όπως και την περίοδο 2012 – 2013. Η κυβέρνηση, αντί να καταδικάσει ρητά και κατηγορηματικά τις φασιστικές επιθέσεις, επιχειρεί με απαράδεκτες και ανιστόρητες δηλώσεις να εξισώσει την εγκληματική ναζιστική βία με τον αντιφασιστικό αγώνα, αναπαράγοντας την θεωρία των &quot;δύο άκρων&quot;. Μιλάει για «εκατέρωθεν βία» και προκλήσεις από το αντιφασιστικό κίνημα και προσπαθεί να βάλει στο ίδιο τσουβάλι τους νοσταλγούς των ναζί με την αγωνιζόμενη κοινωνία. Την ίδια προσπάθεια επιχειρούν και διάφοροι άλλοι πολιτικοί, μεγαλοδημοσιογράφοι και παράγοντες του κατεστημένου. Το Δημοτικό Συμβούλιο Χαλανδρίου: Καταδικάζει κατηγορηματικά τις φασιστικές επιθέσεις. Αποδοκιμάζει όσους και όσες επιχειρούν να ξεπλύνουν τους φασίστες μέσω της ανιστόρητης και αντικομουνιστικής θεωρίας των δύο άκρων. Καλεί την κυβέρνηση να δείξει τέλος στην «ένοχη ανοχή» που επιδεικνύει και αναλάβει δράση απέναντι στην επανεμφάνιση των φασιστικών «ταγμάτων εφόδου» πριν να έχουμε νέο Παύλο Φύσσα, νέο Σαχζάτ Λουκμάν. Χαιρετίζει την απόφαση της ΟΛΜΕ για διοργάνωση ημέρας αντιφασιστικής δράσης στα σχολεία στην επέτειο της καταδίκης της ΧΑ στις 7/10, και δηλώνει ότι ο Δήμος θα παρέχει όποια στήριξη ζητηθεί από τα σχολεία και τους εκπαιδευτικούς. Καλεί τους πολίτες του Χαλανδρίου να διατρανώσουν, με το σύνολο του δημοκρατικού λαού, την αντίθεση τους στον φασισμό και σε αυτούς που τον εκτρέφουν και τον συντηρούν. Τέλος το Δημοτικό Συμβούλιο Χαλανδρίου, διαμηνύει ρητά προς κάθε κατεύθυνση ότι το φασιστικό δηλητήριο δεν χωράει στα σχολεία, τις γειτονιές και τους δρόμους του Χαλανδρίου και θα κάνει ότι περνάει από το χέρι του για το διασφαλίσει!». Υπερψήφισαν οι δημοτικοί σύμβουλοι της διοίκησης και των παρατάξεων που συμμετέχουν στη σύμπραξη, «Μένω στο Χαλάνδρι» και «Μπορούμε Όλοι Μαζί για το Χαλάνδρι», όπως επίσης και οι δημοτικοί σύμβουλοι της «Λαϊκής Συσπείρωσης Χαλανδρίου» και της παράταξης «Χαλάνδρι Ενάντια», οι οποίοι εισήγαγαν και το αρχικό ψήφισμα. Μειοψήφησε η παράταξη «Χαλάνδρι σε Δράση», του κ. Γ. Κουράση, ενώ η παράταξη «Χαλάνδρι Ορίζοντας 2023», του κ. Μ. Κρανίδη, ψήφισε «λευκό».  
