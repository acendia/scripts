Title:
&quot;Χρησιμότητα του άχρηστου&quot;: Σχολική γιορτή με Waste4Think στο 3ο ΕΠΑΛ Χαλανδρίου
Description:
Ένα σημαντικό κοινωνικό μήνυμα διέδωσαν οι μαθητές και οι μαθήτριες του 3ου ΕΠΑΛ Χαλανδρίου, κατά την ετήσια γιορτή του σχολείου τους, που πραγματοποιήθηκε την Τρίτη 22 Μαΐου 2018 με τη συμμετοχή εκπαιδευτικών, γονέων, εκπροσώπων κοινωνικών φορέων της πόλης και του Δήμου Χαλανδρίου. «Η χρησιμότητα του άχρηστου», όπως ήταν και ο τίτλος της εκδήλωσης, αποτέλεσε το αντικείμενο της παρουσίασης των μαθητών/ριών, η οποία ήταν εστιασμένη στις δράσεις που είχε πραγματοποιήσει το σχολείο στο πλαίσιο του περιβαλλοντικού του προγράμματος και ειδικότερα όσον αφορά στη διαχείριση απορριμμάτων. Ανάμεσα στις περιβαλλοντικές και τεχνολογικές δράσεις του σχολείου κεντρικό ρόλο είχε η συνεργασία με το καινοτόμο ευρωπαϊκό πρόγραμμα πρόγραμμα Waste4Think που εφαρμόζει ο Δήμος Χαλανδρίου, ο οποίος υποστήριξε όλες τις περιβαλλοντικές δράσεις του ΕΠΑΛ με την κατάλληλη υλικοτεχνική υποδομή. Στο πλαίσιο της συνεργασίας του σχολείου με τον Δήμο για το Waste4Think, αναπτύχθηκε ένα καινοτόμο εκπαιδευτικό πρόγραμμα στη βάση του οποίου υλοποιήθηκαν από τους/τις μαθητές/ριες και τους/τις καθηγητές/ριες του 3ου ΕΠΑΛ μια σειρά από δράσεις, όπως η κομποστοποίηση. Ο Δήμος Χαλανδρίου παρείχε δυο κομποστοποιητές στους/τις μαθητές/ριες και εκείνοι/ες χρησιμοποιώντας τα κατάλληλα οργανικά υπολειμματα, που έφεραν από τα σπίτια τους αλλά και από το κυλικείο του σχολείου, καθώς επίσης τα κλαδέματα από τα φυτά του σχολείου, παρήγαγαν εξαιρετικής ποιότητας κομπόστ, το οποίο συσκεύασαν για να το χρησιμοποιήσουν ως βελτιωτικό των φυτών στο σχολείο τους. Μια άλλη δράση που πραγματοποίησαν οι νέοι/νεες του ΕΠΑΛ ήταν η διεξαγωγή μετρήσεων και η ταξινόμηση των απορριμμάτων στους κάδους που βρίσκονται στο σχολείο αλλά και στους γειτονικούς. Ο εκπαιδευτικός σκοπός αυτής της δράσης ήταν και να φέρει στην πράξη τους/τις μαθητές/ριες σε επαφή με φυσικά μεγέθη και μαθηματικές έννοιες αλλά και να τους/τις ενημερώσει για τη διαδικασία της διαλογής στην πηγή. Μια ακόμη πράξη «χρησιμοποίησης του άχρηστου» στην οποία προχώρησαν οι μαθητές/ριες του ΕΠΑΛ ήταν το ότι «εκμεταλλεύτηκαν» τα χρησιμοποιημένα τηγανόλαδα για να φτιάξουν σαπούνια. Τα σαπούνια αυτά, αφού τα συσκεύασαν οι ίδιοι/ες με υλικά που τους προμήθευσε ο Δήμος, τα χρησιμοποίησαν για καθαρισμό του σχολείου αλλά και τα προσέφεραν και στην ημερίδα για το Waste4Think που πραγματοποιήθηκε στις 14 Φεβρουαρίου με τη συμμετοχή των ευρωπαίων εταίρων του προγράμματος. Στο πλαίσιο της πλούσιας περιβαλλοντικής τους δράσης, οι μαθητές/ριες του 3ου ΕΠΑΛ Χαλανδρίου πραγματοποίησαν επίσης εκπαιδευτικές επισκέψεις στον Δήμο Χαλανδρίου, το Εθνικό Μετσόβιο Πολυτεχνείο και το Πανεπιστήμιο Πατρών, όπου είδαν από κοντά τη λειτουργία των εγκαταστάσεων του Waste4Think, ενημερώθηκαν για το Τοπικό Σχέδιο Διαχείρισης Απορριμμάτων, εκπόνησαν οικονομοτεχνικές εργασίες, επισκέφθηκαν το Κέντρο Ανακύκλωσης Κουτιών Αλουμινίου και άλλους χώρους που δραστηριοποιούνται στον τομέα της ανακύκλωσης. Η σημαντική αυτή δραστηριότητα του 3ου ΕΠΑΛ στον περιβαλλοντικό τομέα παρουσιάστηκε κατά την ετήσια γιορτή του σχολείου ενώ από την εκδήλωση δεν έλειψε η ενημέρωση, με παράλληλη βιντεοπροβολή, και για άλλες σημαντικές δράσεις του σχολείου, όπως αυτή της εθελοντικής αιμοδοσίας που διοργανώνουν οι μαθητές/ριες και καθηγητές/ριες των ειδικοτήτων Υγείας του ΕΠΑΛ. Την εκδήλωση άνοιξε με χαιρετισμό της η διευθύντρια του σχολείου, Αικατερίνη Ντασκαγιάννη, και αφού παρουσιάστηκαν από μαθητές των κατευθύνσεων Υγείας σχετικές δράσεις του σχολείου, η καθηγήτρια Μόνικα Αγγελοπούλου μίλησε συνοπτικά για τις εργασίες των μαθητών/ριών πάνω στον περιβαλλοντικό τομέα δράσης και για το πλαίσιο συνεργασίας του 3ου ΕΠΑΛ με τον Δήμο Χαλανδρίου και το Waste4Think. Στη συνέχεια οι μαθητές/ριες παρουσίασαν τις επιμέρους δράσεις τους και ακολούθησε η παρουσίαση του ευρωπαϊκού προγράμματος Waste4Think από τον μεταδιδακτορικό φοιτητή του ΕΜΠ, Γιώργο Λύτρα. Στη γιορτή του σχολείου παραβρέθηκε και η υπεύθυνη περιβαλλοντικής εκπαίδευσης της Διεύθυνσης Δευτεροβάθμιας Εκπαίδευσης Β’ Αθήνας, Βαρβάρα Πετρίδου, η οποία με χαιρετισμό της ευχαρίστησε τους/τις μαθητές/ριες για τη δράση τους δηλώνοντας ταυτόχρονα τον ενθουσιασμό της και την αμέριστή στήριξή της ώστε οι δράσεις του 3ου ΕΠΑΛ να υιοθετηθούν και από άλλα σχολεία του Χαλανδρίου και όχι μόνο. Εκ μέρους της διοίκησης του Δήμου Χαλανδρίου παραβρέθηκε στην εκδήλωση ο αντιδήμαρχος Πολιτισμού, Σέργιος Γκάκας, ο οποίος ενημερώθηκε σχετικά με το περιβαλλοντικό πρόγραμμα του σχολείου και ενθάρρυνε τα παιδιά και τους εκπαιδευτικούς να συνεχίσουν το σημαντικό έργο τους διαβεβαιώνοντας ότι θα έχουν κάθε δυνατή στήριξη από τον Δήμο προς αυτή την κατεύθυνση. Η ομάδα εργασίας του Waste4Think και ο Δήμος Χαλανδρίου από την πλευρά τους τονίζουν ότι «η μεγάλη επιτυχία των περιβαλλοντικών δράσεων του 3ου ΕΠΑΛ Χαλανδρίου οφείλεται κατά κύριο λόγο στη δημιουργικότητα και τη σπουδαία ανταπόκριση που έδειξαν οι μαθητές/ριες, στην πρωτοβουλία και την καθοδήγηση της κας Μόνικας Αγγελοπούλου και των λοιπών εκπαιδευτικών που πλαισίωσαν το πρόγραμμα, αλλά και τη στήριξη της διεύθυνσης του σχολείου. Οι εργασίες και τα συμπεράσματα του Waste4Think αξιοποιήθηκαν από το σχολείο προς την επίτευξη υψηλής ποιότητας εκπαιδευτικών στόχων. Η φετινή δραστηριότητα του ΕΠΑΛ αποτελεί οδηγό για τη μεταφορά αυτού του εκπαιδευτικού προγράμματος και σε άλλα σχολεία της πόλης». &amp;nbsp;
