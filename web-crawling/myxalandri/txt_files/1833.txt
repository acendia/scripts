Title:
Εκατοντάδες δέντρα χάθηκαν στο Χαλάνδρι λόγω της κακοκαιρίας - Οι παρεμβάσεις της υπηρεσίας Πρασίνου
Description:
Τεράστιες οι απώλειες στο φυτικό κεφάλαιο της πόλης, από το πέρασμα της κακοκαιρίας «Ελπίς». Από την έναρξη της χιονόπτωσης, στις 24 Ιανουαρίου και έως σήμερα έχουν καταγραφεί από την υπηρεσία Πρασίνου του Δήμου (είτε από αιτήματα δημοτών είτε από αυτοψίες των συνεργείων και των γεωπόνων) 717 σημεία που χρήζουν παρέμβασης. Έως τις 7 Φεβρουαρίου 2022 πραγματοποιήθηκαν εργασίες σε 353 σημεία από την υπηρεσία Πρασίνου, σε 6 σημεία από άλλες υπηρεσίες (Πυροσβεστική, ΔΕΔΔΗΕ) και σε 12 περιπτώσεις, κατά την αυτοψία δεν διαπιστώθηκε ανάγκη παρέμβασης. Τόσο η καταγραφή και οι αυτοψίες όσο και οι εργασίες αποκατάστασης είναι σε εξέλιξη. Κατά τη διάρκεια της κακοκαιρίας και το διάστημα που ακολούθησε στις εργασίες κοπής σπασμένων δέντρων και κλαδιών εργάστηκε όλο το διαθέσιμο προσωπικό της υπηρεσίας: 11 εναερίτες δενδροκηπουροί, 3 εργάτες πρασίνου, 1 χειριστής γερανοφόρου και 3 γεωπόνοι. Η υπηρεσία ενισχύθηκε και με τον χειριστή γερανοφόρου της Τεχνικής Υπηρεσίας. Χρησιμοποιήθηκαν 2 γερανοφόρα οχήματα (έως τις 3/2/2022) και 4 οχήματα για τη μεταφορά εργαλείων και προσωπικού. Όπως σημειώνει η υπηρεσία Πρασίνου, τα είδη δέντρων που επλήγησαν από τη χιονόπτωση ήταν στη συντριπτική τους πλειοψηφία πεύκα και άλλα αειθαλή είδη (ευκάλυπτοι, βραχυχίτωνες, δάφνες απόλλωνος, μιμόζες, χαρουπιές κ.λπ.) που συγκρατούν μεγάλο όγκο χιονιού στο φύλλωμά τους και σπάνε λόγω του μεγάλου βάρους. «Όλες οι παραπάνω παρεμβάσεις έγιναν από μια υπηρεσία με ελάχιστο προσωπικό, που βρέθηκε ήδη από το απόγευμα της Δευτέρας 24 Ιανουαρίου, εν μέσω ισχυρής χιονόπτωσης, στου δρόμους αντιμετωπίζοντας βαρύτατα περιστατικά. Η διάνοιξη της οδού Παπανικολή από τα πεσμένα δέντρα το απόγευμα της Τρίτης 25 Ιανουαρίου οφείλεται αποκλειστικά στις παρεμβάσεις της υπηρεσίας Πρασίνου, παρά τα όσα διαβάσαμε στις ανακοινώσεις των αντιπολιτευόμενων δημοτικών παρατάξεων περί ...ανύπαρκτου δήμου», σημείωσε ο αντιδήμαρχος Περιβάλλοντος Κώστας Ευθυμίου. Ελαχιστοποίηση του κινδύνου πτώσης δέντρων Σημειώνεται ότι η υπηρεσία Πρασίνου προκειμένου να ελαχιστοποιήσει τον κίνδυνο πτώσης δέντρων ή κλαδιών σε χώρους αρμοδιότητας του Δήμου, πραγματοποιεί αυτοψίες και εργασίες συντήρησης των δέντρων καθ&#039; όλη τη διάρκεια του έτους. Όσον αφορά στις κλαδεύσεις, σε ετήσια βάση κλαδεύονται πάνω από 500 ψηλά δέντρα με χρήση γερανοφόρου και πάνω από 1.000 χαμηλά, με επίγεια συνεργεία. Από τα ψηλά δέντρα που κλαδεύονται κάθε χρόνο, το 30-35% αφορά επεμβάσεις σε πεύκα, καθώς εμφανίζουν προβλήματα λόγω των έντονων καιρικών φαινομένων. Ωστόσο ότι οι δυνατότητες κλάδευσής τους είναι περιορισμένες, καθώς δεν αναβλαστάνουν ενώ η αφαίρεση βλάστησης έχει δυσμενείς επιπτώσεις στην υγεία και την ισορροπία τους. Σημειώνεται τέλος, ότι η κλάδευση των δέντρων που βρίσκονται κοντά σε καλώδια του ΔΕΔΔΗΕ είναι αποκλειστική ευθύνη του ΔΕΔΔΗΕ και όχι του Δήμου. Η εξέλιξη των εργασιών της υπηρεσίας Πρασίνου ανά ημέρα. Τις πρώτες δύο ημέρες 24-25/1/2022 η κακοκαιρία ήταν σε εξέλιξη και οι δυνατότητες των συνεργείων για μετακίνηση και εκτέλεση εργασιών ήταν περιορισμένες (λόγω των κλειστών δρόμων κ.λπ.). Κατανομή των σημείων παρέμβασης ανά περιοχή. Συγκριτικά στοιχεία για τα σημεία που καλείται να παρέμβει η υπηρεσία Πρασίνου λόγω πτώσεων δέντρων ή κλαδιών.  
