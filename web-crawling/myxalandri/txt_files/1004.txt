Title:
“Απλώνεται” ο καφέ κάδος στο Χαλάνδρι - Νέα εποχή στη διαχείριση βιοαποβλήτων
Description:
Ο Δήμος Χαλανδρίου επεκτείνει πλέον σε όλη την πόλη το σύστημα χωριστής συλλογής των τροφικών αποβλήτων, τον καφέ κάδο, εκτρέποντας τα τροφικά απόβλητα από την ταφή και δημιουργώντας προϋποθέσεις για την αξιοποίησή τους, με σημαντικά οικονομικά και περιβαλλοντικά οφέλη. Από τις 29 Σεπτεμβρίου ξεκίνησε, από την περιοχή της Τούφας, μεγάλη καμπάνια ενημέρωσης των κατοίκων. Στις περιοχές όπου ολοκληρώνεται η ενημέρωση των πολιτών, θα αρχίζει το «άπλωμα» των καφέ κάδων. Τη Δευτέρα 10 Οκτωβρίου πραγματοποιήθηκε το πρώτο δρομολόγιο συλλογής του καφέ κάδου. Δεδομένου ότι 40% περίπου των στερεών αποβλήτων του Δήμου, δηλαδή 16.000 τόνοι ετησίως, είναι τροφικά απόβλητα, η εκτροπή τους από την ταφή (ΧΥΤΑ) αφενός θα συμβάλει στην προστασία του περιβάλλοντος, αφετέρου θα ελαφρύνει τον Δήμο από τα δυσβάσταχτα πλέον τέλη ταφής. Τα οφέλη Η χωριστή διαλογή στην πηγή με το σύστημα των καφέ κάδων, δημιουργεί πολύτιμη πρώτη ύλη για: παραγωγή εδαφοβελτιωτικού (κομπόστ), παραγωγή ενέργειας (βιοκαύσιμα) και άλλων προϊόντων προστιθέμενης αξίας, όπως κατέδειξε το ευρωπαϊκό πρόγραμμα Waste4Think, το οποίο υλοποίησε, τα προηγούμενα χρόνια, ο Δήμος Χαλανδρίου σε συνεργασία με το ΕΜΠ. Σημειώνεται ότι στον καφέ κάδο ρίχνουμε όλα τα τροφικά απόβλητα που παράγονται κατά την προετοιμασία των φαγητών καθώς και τα υπολείμματα από τα γεύματα και χρησιμοποιημένα χαρτιά κουζίνας. Τι πετάμε στον καφέ κάδο ● Δημητριακά, ρύζι, άλευρα ● υπολείμματα τροφών, αποφάγια ● υπολείμματα και φίλτρα καφέ, φακελάκια τσάι ● κρέας, ψάρι, ζωικά προϊόντα ● λαχανικά ● φρούτα, φλούδες φρούτων ● χαρτί κουζίνας, χαρτοσακούλες ● γαλακτοκομικά ● τσόφλι αυγού, κουκούτσι ελιάς ● ξηροί καρποί και περιβλήματα ● στάχτη από τζάκι ● κλαδάκια, φύλλα, χώμα, γκαζόν, πριονίδι Τι κάνουμε - Τι πρέπει να γνωρίζουμε Οργανώνουμε τη διαχείριση των απορριμμάτων στην κουζίνα μας. Συλλέγουμε τα υπολείμματά μας σε ξεχωριστή σακούλα (κατά προτίμηση βιοαποδομίσιμη). Την πηγαίνουμε στον καφέ κάδο που βρίσκεται πλησιέστερα στη γειτονιά μας. Η αποκομιδή των κάδων γίνεται από ειδικά απορριμματοφόρα που πλένουν τον κάδο σε κάθε άδειασμα. Για την καλύτερη οργάνωση και πληροφόρηση πάνω στα ζητήματα του καφέ κάδου: τηλ.: 210-6895831e-mail: kafekados@halandri.gr website: kafekados.net Κώστας Γερολυμάτος, αντιδήμαρχος Διαχείρισης Απορριμμάτων: «Προτεραιότητα η συλλογή των υπολειμμάτων τροφών» «Ο Δήμος Χαλανδρίου με βάση το Τοπικό Σχέδιο Διαχείρισης Απορριμμάτων που περιγράφει τη στρατηγική για τη διαχείριση των απορριμμάτων του μέχρι το 2030 και σε συμμόρφωση με τον αντίστοιχο Εθνικό και Περιφερειακό σχεδιασμό, έχει σε προτεραιότητα τη συλλογή του κλάσματος των απορριμμάτων που αντιστοιχεί στα υπολείμματα τροφών από τις κουζίνες των νοικοκυριών και των εστιατορίων της πόλης (οικιακά ζυμώσιμα απορρίμματα) σε καφέ κάδους και την εκτροπή του από την ταφή, με στόχο πολλαπλά οφέλη για το περιβάλλον αλλά και τον Δήμο», σχολίασε ο αρμόδιος αντιδήμαρχος Κώστας Γερολυμάτος, με αφορμή την επέκταση του καφέ κάδου σε όλη την πόλη. https://www.youtube.com/watch?v=asFHpvk-xio    
