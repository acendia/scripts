Title:
Παραδόθηκε αυτοβούλως 25χρονος για την ομαδική επίθεση με μαχαίρι στο Χαλάνδρι
Description:
Συνελήφθη, σύμφωνα με την ανακοίνωση της Ελληνικής Αστυνομίας, 25χρονος ημεδαπός που επιτέθηκε από κοινού με άλλα 6 άτομα σε ημεδαπό στο Χαλάνδρι. Αναλυτικά η ανακοίνωση της ΕΛ.ΑΣ.: Συνελήφθη, στο πλαίσιο του αυτοφώρου, πρώτες πρωινές ώρες της 10ης Ιανουαρίου 2023 στο Χαλάνδρι, 25χρονος ημεδαπός, κατηγορούμενος για ληστεία σε βάρος 34χρονου ημεδαπού και παράβαση της νομοθεσίας περί όπλων. Ειδικότερα, έπειτα από προγραμματισμένο ραντεβού βραδινές ώρες της 9/1/2023 που είχε ο 34χρονος για αγορά μοτοσικλέτας από έτερο άτομο, παρέλαβε το προς πώληση δίκυκλο για δοκιμαστική βόλτα. Σύμφωνα με τον παθόντα, κατά τη διάρκεια του δρομολογίου, η μοτοσικλέτα παρουσίασε βλάβη, την οποία αποκατέστησε και επέστρεψε μετά από ώρα για να παραδώσει το όχημα. Κατά την επιστροφή του στο σημείο συνάντησης με τον πωλητή, ο τελευταίος τον περίμενε με ακόμα 6 άτομα, οι οποίοι του επιτέθηκαν με χρήση σωματικής βίας, ενώ ο 25χρονος τραυμάτισε τον 34χρονο με αιχμηρό αντικείμενο και του αφαίρεσαν χρηματικό ποσό και το κινητό τηλέφωνο. Ο παθών μεταφέρθηκε σε νοσοκομείο, όπου του παρασχέθηκαν οι πρώτες βοήθειες και έπειτα ο 25χρονος εμφανίστηκε αυτοβούλως στο Τμήμα Ασφάλειας Χαλανδρίου και συνελήφθη. Ο συλληφθείς οδηγήθηκε στον Εισαγγελέα Πλημμελειοδικών Αθηνών, ενώ αναζητούνται οι υπόλοιποι εμπλεκόμενοι.
