Title:
Περιφέρεια Αττικής: «Οι παρεμβάσεις για τους Ρομά στο Χαλάνδρι θα γίνουν με ολοκληρωμένο σχέδιο κι εξασφαλισμέ
Description:
«H σημερινή Δημοτική Αρχή του Χαλανδρίου να αναζητήσει αλλού, στις δικές της άστοχες ενέργειες και τον πρόχειρο σχεδιασμό της προηγούμενης Διοίκησης της Περιφέρειας Αττικής, την ευθύνη για τη μη απομάκρυνση του καταυλισμού των Ρομά από τα όρια του Δήμου», σημειώνει στην ανακοίνωση που εξέδωσε η Περιφέρεια Αττικής. Στη συνέχεια αναφέρει:  «Με αφορμή την ανακοίνωση που εξέδωσε ο Δήμαρχος Χαλανδρίου κ. Σ. Ρούσσος, όπου αναφέρει αναληθώς πως υπάρχουν ευθύνες της σημερινής Διοίκησης της Περιφέρειας Αττικής για το γεγονός ότι δεν έχουν μετεγκατασταθεί οι Ρομά που ζουν σήμερα στα όρια του Δήμου, πίσω από το Νομισματοκοπείο, θα θέλαμε για την αποκατάσταση της αλήθειας να αναφέρουμε τα παρακάτω: Πρώτον, η προηγούμενη Διοίκηση της Περιφέρειας Αττικής πράγματι εξέδωσε πρόσκληση το Μάρτιο του 2019, λίγους μήνες πριν τις εκλογές και πέντε ολόκληρα χρόνια μετά την έναρξη του ΕΣΠΑ 2014-2020, για την υλοποίηση του έργου «Πιλοτικό Σχέδιο για την κοινωνική ένταξη των Ρομά» της Περιφέρειας Αττικής. Η νέα Διοίκηση με Περιφερειάρχη τον Γ. Πατούλη, ενέκρινε τη χρηματοδότηση του προγράμματος τον Δεκέμβριο του 2019, χωρίς να προχωρήσει σε καμία αλλαγή όσον αφορά το περιεχόμενο του προγράμματος. Δεύτερον, παράλληλα με το πρόγραμμα που σχεδίασε αλλά δεν υλοποίησε ποτέ η Διοίκηση της κας Δούρου, ο Δήμος Χαλανδρίου με δικούς του πόρους υλοποίησε μια σειρά από ενέργειες και δράσεις για τη διαχείριση του ζητήματος, για τις οποίες η Περιφέρεια Αττικής δεν έχει καμία γνώση ή/και αρμοδιότητα. Τρίτον, κατά τη διάρκεια υλοποίησης των δράσεων του Δήμου υπήρξαν από πλευράς πολιτών καταγγελίες προς τις αρμόδιες υπηρεσίες της Ε.Ε., που οδήγησαν σε αποστολή επιστολής της Διεύθυνσης της Ευρωπαϊκής Επιτροπής προς τον Γ.Γ. της αρμόδιας διεύθυνσης του ΕΣΠΑ στην Ελλάδα κ. Σκάλκο *, από την οποία προέκυπτε ότι οι ευρωπαϊκές αρχές δεν συμφωνούν με τη συγκεκριμένη δράση, γιατί τη θεωρούν αποσπασματική και όχι ολοκληρωμένη. Η Ευρωπαϊκή Επιτροπή ασχολήθηκε με το θέμα, μετά από καταγγελίες που έλαβε από πολίτες του Χαλανδρίου, σχετικά με τους ρομά που είχαν μετεγκατασταθεί σε διαμερίσματα του δήμου, θεωρώντας αποσπασματικό μέτρο την επιδότηση ενοικίου για τη μετεγκατάσταση τους. Επιδότηση ενοικίου που αποφάσισε ο Δήμος κι όχι η Περιφέρεια. Μετά την επιστολή αυτή, η αρμόδια για το ΕΣΠΑ υπηρεσία της Περιφέρειας Αττικής εύλογα δεν προχώρησε στην έγκριση εκταμίευσης οποιουδήποτε ποσού, για την κάλυψη των δαπανών που είχαν ήδη αναληφθεί, εφαρμόζοντας τις αρχές της χρηστής δημοσιονομικής διαχείρισης. Τέταρτον, αντιλαμβανόμενη η σημερινή Διοίκηση το πρόβλημα που δημιούργησε στον Δήμο Χαλανδρίου η μη υλοποίηση αυτού του Προγράμματος, αναζητεί τρόπο για την κάλυψη των δαπανών του Δήμου, μέσα από το Πρόγραμμα Δημοσίων Επενδύσεων σε συνεργασία με την αρμόδια Γενική Γραμματεία ΕΣΠΑ-ΠΔΕ. Παράλληλα, για να αποφευχθούν τα λάθη και οι προχειρότητες του παρελθόντος, έχουμε φροντίσει ώστε στο νέο Πρόγραμμα «Αττική 2021-2027» να προβλεφθεί εξαρχής η χρηματοδότηση ολοκληρωμένων παρεμβάσεων για τους Ρομά, με εποπτευόμενο φορέα τη Γενική Γραμματεία Κοινωνικής Αλληλεγγύης και Καταπολέμησης της Φτώχειας. Με βάση τα παραπάνω, προκύπτουν τα εξής συμπεράσματα: Ο πρόχειρος κι αποσπασματικός σχεδιασμός του πιλοτικού σχεδίου που εκπόνησε η προηγούμενη Διοίκηση, για την κοινωνική ένταξη των ρομά στο Χαλάνδρι. Ένα σχέδιο με σαφή κομματικό και πελατειακό χαρακτήρα, κι όχι με τη λογική αντιμετώπισης του προβλήματος. Ο επιπόλαιος τρόπος με τον οποίο αντιμετωπίζει ο Δήμαρχος Χαλανδρίου τη διαχείριση του προβλήματος. Αντί να αναζητά την ευθύνη στους δικούς του λανθασμένους χειρισμούς και στην προχειρότητα της προηγούμενης Διοίκησης της Περιφέρειας, επιτίθεται στη σημερινή Διοίκηση, που προσπαθεί να βρει πόρους από το ΠΔΕ για να καλύψει οικονομικά το Δήμο και τις ανάγκες των Ρομά στο Χαλάνδρι. Η σημερινή Διοίκηση της Περιφέρειας, σχεδιάζει μέσω του νέου ΕΣΠΑ 2021-2027 ολοκληρωμένα προγράμματα και δράσεις για την κοινωνική ένταξη των Ρομά, με εποπτευόμενο φορέα το Υπουργείο Εργασίας και Κοινωνικών Υπηρεσιών κι όχι το Δήμο Χαλανδρίου, που αποδείχθηκε στην πράξη ότι δεν μπορεί να σηκώσει το βάρος διαχείρισης του προβλήματος. Ανεξάρτητα από την μικροκομματική αντίληψη της σημερινής δημοτικής αρχής στο Χαλάνδρι και τις προφανείς σκοπιμότητες που υπηρετεί, η σημερινή Διοίκηση της Περιφέρειας Αττικής στέκεται στο πλευρό των πολιτών του Δήμου Χαλανδρίου. Προωθεί έργα και μόνιμες λύσεις σε ζητήματα που απασχολούσαν χρόνια το Δήμο και τους κατοίκους του. Μεταξύ άλλων: Χρηματοδοτούμε μέσω του ΠΕΠ Αττικής 2014-2020 με 2,3 εκ. ευρώ δράσεις και δομές Κοινωνικού χαρακτήρα όπως Κοινωνικό Φαρμακείο και Κοινωνικό Παντοπωλείο-Συσσίτιο Δήμου Χαλανδρίου, Κέντρο Κοινότητας Δήμου Χαλανδρίου, Συμβουλευτικό Κέντρο για την καταπολέμηση της βίας. Δίνουμε λύση σε ένα αδιέξοδο 50 ετών, με την ένταξη της περιοχής Πεύκο Πολίτη στο σχέδιο πόλης, που αφορά στην αξιοποίηση των περιουσιών πάνω από 5.000 οικογενειών. Χρηματοδοτούμε την κατασκευή του νέου Δημαρχείου στο Χαλάνδρι. Ενισχύσαμε πρόσφατα τον εξοπλισμό του Δήμου με νέα απορριμματοφόρα και κάδους, για την ενίσχυση της χωριστής συλλογής βιοαποβλήτων. Είμαστε διαρκώς δίπλα στους πολίτες του Δήμου Χαλανδρίου».  * Επιστολή της Διεύθυνσης της Ευρωπαϊκής Επιτροπής προς τον Γ.Γ. της αρμόδιας διεύθυνσης του ΕΣΠΑ στην Ελλάδα κ. Σκάλκο: Σχετικά άρθρα: Τραγωδία στο Χαλάνδρι: Νεκρή 8χρονη από θερμοπληξία - Βρέθηκε εγκαταλελειμμένη σε αυτοκίνητο Πώς συνέβη η τραγωδία με την 8χρονη που πέθανε από θερμοπληξία σε αυτοκίνητο στο Χαλάνδρι Τραγωδία στο Χαλάνδρι: Ελεύθεροι με περιοριστικούς όρους οι γονείς της 8χρονης που πέθανε από θερμοπληξία Δήμος Χαλανδρίου: «Κυβέρνηση και Περιφέρεια να αναλάβουν τις ευθύνες τους για την ύπαρξη του καταυλισμού Ρομά στο Νομισματοκοπείο»  
