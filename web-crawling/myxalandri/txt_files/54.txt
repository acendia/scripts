Title:
Το λεύκωμα “Φωτογραφικά εργαστήρια 2017-2022” θα ταξιδέψει στον χρόνο
Description:
Το λεύκωμα «Φωτογραφικά εργαστήρια 2017-2022» της Διεύθυνσης Πολιτισμού έδωσε τον λόγο στην εικόνα και στις ιστορίες της που θα ταξιδέψουν στον χρόνο, όπως σημείωσε ο φωτογράφος Μπάμπης Κουγεμήτρος, στην παρουσίαση της έκδοσης, που έγινε την Τετάρτη 31 Μαΐου 2023, παρουσία πλήθους συμμετεχόντων, στο Κέντρο Νεότητας του Δήμου Χαλανδρίου. Καλωσορίζοντας τους παρευρισκόμενους ο δήμαρχος Χαλανδρίου Σίμος Ρούσσος, σημείωσε μεταξύ άλλων: «Μέσα σ’ αυτό το βιβλίο και σε αυτές τις φωτογραφίες εμπεριέχονται σκέψεις, γνώσεις, ταλέντο, φαντασία, δημιουργικότητα και πολύ κόπος των ανθρώπων που δούλεψαν αλλά και αυτών, εργαζόμενων της δ/νσης Πολιτισμού και αιρετών, που στήριξαν την προσπάθεια. Στόχος μας, η προσπάθεια να συνεχιστεί, να διευρυνθεί και να αποτελέσει παράδειγμα, ώστε να συγκεντρώσουμε τις πιο δημιουργικές δυνάμεις της πόλης, σε χώρους αντάξιους των δυνατοτήτων τους. Το Κέντρο Νεότητας, είναι ένας τέτοιος χώρος, αλλά θα υπάρξουν και άλλοι και στο νέο δημαρχείο και στο κτήριο Νόμπελ. Τα καλύτερα είναι μπροστά μας». Στην ανάγκη της δημιουργίας του λευκώματος στάθηκε ο φωτογράφος και συντονιστής του εργαστηρίου «Φωτογραφία δρόμου και φωτοϊστορία», Θανάσης Σταυράκης, εξηγώντας ότι μέχρι τώρα η μοναδική ευκαιρία που είχαν οι συμμετέχοντες/ουσες στα φωτογραφικά εργαστήρια, να παρουσιάσουν τη δουλειά τους ήταν η ετήσια έκθεση στην πλατεία. Ο ίδιος τόνισε πόσο σημαντικό ήταν το γεγονός ότι τα φωτογραφικά εργαστήρια του Δήμου συνεχίστηκαν διαδικτυακά μέσα στην πανδημία και μάλιστα με «μεγάλη αποφασιστικότητα», όπως τόνισε ο Θανάσης Σταυράκης. Από την πλευρά του ο φωτογράφος Μπάμπης Κουγεμήτρος, συντονιστής του εργαστηρίου «Ο λόγος στην εικόνα», στάθηκε στο ποσό σημαντική είναι η έκδοση του λευκώματος, υπογραμμίζοντας ότι, «η έκδοση του λευκώματος είναι πολύ σημαντική. Είναι πράξη αντίστασης το να δίνουμε τη δυνατότητα στην ψηφιακή εικόνα να γίνει αναλογική. Να αποκτήσει οντότητα. Το λεύκωμα αυτό και οι φωτογραφίες του θα μείνουν και θα ταξιδέψουν στον χρόνο». Η αντιδήμαρχος Έλενα Χριστούλη μετέφερε μήνυμα του φωτογράφου Τάσου Βρεττού, ο οποίος λόγω επαγγελματικών υποχρεώσεων εκτός Ελλάδας δεν μπόρεσε να παραβρεθεί, αλλά δεν ξεχνά ότι το ταξίδι του στο υπέροχο σύμπαν της φωτογραφίας ξεκίνησε από το Αετοπούλειο Πολιτιστικό Κέντρο, πριν από 41 χρόνια, με την πρώτη έκθεση που έκανε από κοινού με τους Λευτέρη Μιαούλη και Γιώργο Τερζή. «Βλέποντας τις δουλειές σας στην εξαιρετική έκδοση που κρατώ στα χέρια μου, σας εύχομαι να ζήσετε και σεις αυτό το υπέροχο ταξίδι. Το καύσιμο γι’ αυτό είναι η αγάπη, η πειθαρχία, η αφοσίωση και η αλήθεια. Οι χαρές και οι εκπλήξεις που θα ζήσετε θα είναι ανεπανάληπτες. Το ταξίδι τώρα ξεκινάει», σημείωνε στο μήνυμά του ο Τάσος Βρεττός. Πολλοί από τους δημιουργούς των φωτογραφιών είχαν την ευκαιρία να μοιραστούν με κοινό την εμπειρία τους στα φωτογραφικά εργαστήρια του Αετοπούλειου, ενώ μετά το πέρας της εκδήλωσης, όλοι/ες απόλαυσαν και την αναδρομική έκθεση του Χαλανδραίου φωτογράφου Αντώνη Γιακουμάκη, που είναι σε λειτουργία στο Κέντρο Νεότητας έως τις 5 Ιουνίου.  
