Title:
Δήμος Χαλανδρίου: «Ο κ. Ρώμας στερείται παντελώς υπευθυνότητας και σοβαρότητας»
Description:
Απάντηση του Δήμου Χαλανδρίου στην ανακοίνωση του αντιπεριφερειάρχη Πολιτισμού &amp;amp; Αθλητισμού και υποψήφιου δημάρχου Χαλανδρίου Χάρη Ρώμα [«Γκαζάκια στα σχολεία του Χαλανδρίου»]: Για τη νέα συκοφαντική επίθεση του αντιπεριφερειάρχη Πολιτισμού κ. Χάρη Ρώμα σε βάρος τη διοίκησης του Δήμου, με αφορμή τα γκαζάκια που βρέθηκαν σε δύο σχολεία της πόλης, ο Δήμος Χαλανδρίου αναφέρει: Μια ακόμα ανακοίνωση του αντιπεριφερειάρχη Πολιτισμού (;) κ. Χάρη Ρώμα… ένα ακόμα μνημείο συκοφαντίας και χυδαιολογίας, μέχρι του σημείου που να καταγγέλλεται η Δημοτική Αρχή ότι «υποθάλπει τέτοιες εγκληματικές συμπεριφορές»! Ευτυχώς για τη Διοίκηση του Δήμου, ο κ. Ρώμας έχει …ξεδιπλώσει από καιρό τον τοξικό δημόσιο λόγο του και τα άθλια μέσα με τα οποία διεκδικεί το Δήμο, ελλείψει πολιτικών επιχειρημάτων και προγράμματος για το μέλλον της πόλης. Επί του θέματος: Ο Δήμος Χαλανδρίου αντιμετωπίζει φαινόμενα, όπως τα γκαζάκια που βρέθηκαν στα δύο σχολεία, με υπευθυνότητα και προσοχή, σε συνεργασία με την Αστυνομία που διενεργεί τη σχετική έρευνα. Στοιχειώδης υπευθυνότητα και σοβαρότητα από τον κ. Ρώμα, θα επέβαλε τη μη δημοσιοποίηση στοιχείων που μπορεί να παρεμποδίσει την αστυνομική έρευνα, που είναι σε εξέλιξη. Ας σοβαρευτεί λοιπόν ο κ. Ρώμας και ας αφήσει τα παιδιά και τα σχολεία της πόλης μακριά και έξω από τα μικροπολιτικά του παιχνίδια. Το θέμα δεν προσφέρεται για πολιτική αντιπαράθεση. Σε ό,τι αφορά τον αχαρακτήριστο ισχυρισμό του ότι η Δημοτική Αρχή «περιθάλπει εγκληματικές συμπεριφορές», ας γνωρίζει ο κ. Ρώμας ότι η ανοχή απέναντι στις χυδαίες, συκοφαντικές επιθέσεις του, κάπου τελειώνει! Υ.Σ.: Παρότι λαλίστατος σε όλα τα θέματα ο κ. Ρώμας, εξακολουθεί να μην απαντά στο ερώτημα γιατί συνεχίζει να κάνει προεκλογική εκστρατεία στο Χαλάνδρι από τη θέση του αντιπεριφερειάρχη Πολιτισμού (;), σχεδόν δύο χρόνια μετά την πρώτη ανακοίνωση της υποψηφιότητας του.
