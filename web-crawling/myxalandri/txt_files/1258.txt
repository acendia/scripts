Title:
Δήμος Χαλανδρίου: Έκκληση στους πολίτες να εγκαταστήσουν την εφαρμογή Gi-Polis
Description:
Ο Δήμος Χαλανδρίου καλεί εκ νέου τους πολίτες να κατεβάσουν (δωρεάν) στο κινητό τους την εφαρμογή Gi-Polis -σύστημα προσέγγισης μέσω μηνυμάτων στο κινητό τηλέφωνο- για να μπορούν, σε περιπτώσεις φυσικών καταστροφών ή έκτακτων συνθηκών να λαμβάνουν σχετικές ενημερώσεις, όπως αυτή που στάλθηκε, το πρωί της Πέμπτης 14 Οκτωβρίου από το τμήμα Πολιτικής Προστασίας του Δήμου, για τα μέτρα προστασίας από την κακοκαιρία «Μπάλλος». Η τελευταία έκδοση είναι διαθέσιμη στο Google Play και στο App Store. Ο χρήστης μπορεί να επιλέξει ανάλογα με το λειτουργικό της συσκευής κινητής τηλεφωνίας που διαθέτει. Επισημαίνεται ότι η χρήση της εφαρμογής είναι δωρεάν, ενώ παραμένει εντελώς ανώνυμη προστατεύοντας έτσι τα προσωπικά δεδομένα του χρήστη. Από τη στιγμή που ο χρήστης θα εγκαταστήσει στο κινητό του τηλέφωνο την εφαρμογή, δεν απαιτείται να κάνει οποιαδήποτε άλλη ενέργεια, ενώ σε περίπτωση εκτάκτου ανάγκης θα λάβει άμεσα ενημερωτικό μήνυμα Push Notification με οδηγίες δράσης από το τμήμα Πολιτικής Προστασίας του Δήμου. Το σύστημα αυτό μπορεί να αξιοποιήσει τη θέση του χρήστη, με την τεχνολογία GPS, Wi-Fi ή Bluetooth αν είναι ενεργοποιημένα στο κινητό του τηλέφωνο. Τι είναι η εφαρμογή Gi-Polis Ο Δήμος Χαλανδρίου έχοντας ως προτεραιότητα τα ζητήματα ασφάλειας τόσο των δημοτών όσο και των επισκεπτών, έχει εγκαταστήσει στα μέσα του 2019, σύστημα άμεσης προσέγγισης μέσω μηνυμάτων στα κινητά τηλέφωνα, ώστε σε περίπτωση εκτάκτου ανάγκης να μπορεί να επικοινωνεί μαζί τους, παρέχοντας άμεσα πολύτιμες οδηγίες. Σε περιπτώσεις φυσικών καταστροφών ή έκτακτων συνθηκών, η εγκατάσταση ενός συστήματος έγκαιρης προειδοποίησης, μπορεί να διαδραματίσει καθοριστικό ρόλο στην αποτελεσματική αντιμετώπιση των κινδύνων και την προστασία της ανθρώπινης ζωής, της υγείας και της περιουσίας των πολιτών καθώς και της προστασίας του φυσικού περιβάλλοντος.
