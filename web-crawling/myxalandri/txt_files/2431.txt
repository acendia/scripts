Title:
Ξεκίνησαν οι εργασίες κατασκευής σύγχρονου αθλητικού πολυχώρου στο Πάτημα Χαλανδρίου
Description:
Τα συνεργεία έπιασαν δουλειά επί των οδών Ηρακλείτου, Μίνωος και Κίρκης (ο.τ. 1237) στο Πάτημα Χαλανδρίου, όπου θα δημιουργηθεί ένα νέο Αθλητικό Κέντρο, πρότυπο αρχιτεκτονικής και λειτουργικής καινοτομίας, όπως ενημερώνει με ανακοίνωσή του ο Δήμος Χαλανδρίου. Το έργο ξεκινά 18 ολόκληρα χρόνια αφότου ο συγκεκριμένος δημόσιος χώρος χαρακτηρίστηκε αθλητικός και 4 χρόνια από την έγκριση της σχετικής μελέτης από το Δημοτικό Συμβούλιο της πόλης, καθώς χρειάστηκε να ξεπεραστούν μια σειρά από γραφειοκρατικά εμπόδια που αφορούσαν την πολυπλοκότητα των πολεοδομικών διαδικασιών και το γενικότερο θεσμικό πλαίσιο για τα δημόσια έργα. Ο νέος πολυχώρος συνδυάζει σε 5,5 στρ. πολλές αθλητικές λειτουργίες από γήπεδα τένις, βόλεϊ, ποδόσφαιρο 5Χ5 έως δρομικές διαδρομές με ταρτάν (κυκλική 380Μ και ευθεία 120Μ). Και επίσης σύγχρονα αποδυτήρια, χώρους γραφείων, χώρο ιατρείου και πλήρη προσβασιμότητα από ΑμεΑ. Παράλληλα περιλαμβάνονται χώροι αναψυχής με σύγχρονο κυλικείο, χώροι πρασίνου (1,5 στρέμμα), wc κοινού και ΑμεΑ. Η ανοιχτή πρόσβαση από παντού θα συνδέει με όμορφο τρόπο τις χρήσεις του πολυχώρου με τη γειτονιά. Ο οικιστικός χαρακτήρας της περιοχής διαφυλάσσεται πλήρως, καθώς θα υλοποιηθεί μόλις το 0.04 της επιτρεπόμενης δόμησης. Οι βοηθητικές εγκαταστάσεις που θα κτιστούν δεν θα ξεπερνούν τα 211 τ.μ. έναντι 4.195 τ.μ. που επέτρεπε ο συντελεστής δόμησης. Το έργο προϋπολογισμού 885.000 ευρώ χρηματοδοτείται εξ ολοκλήρου από το πρόγραμμα Φιλόδημος ΙΙ, στο πλαίσιο του στρατηγικού σχεδιασμού της διοίκησης για μεθοδική αναζήτηση εξωτερικών χρηματοδοτήσεων, προκειμένου να μην επιβαρύνονται οι πολίτες του Χαλανδρίου. Σίμος Ρούσσος: «Οι επενδύσεις στον αθλητισμό είναι στρατηγική επιλογή» «Ένας νέος και υπερσύγχρονος αθλητικός πολυχώρος που σέβεται απόλυτα το περιβάλλον δημιουργείται στο Πάτημα, σε μια περιοχή όπου τον τελευταίο ενάμιση χρόνο εν μέσω πανδημίας ολοκληρώθηκαν και βρίσκονται σε εξέλιξη έργα που ξεπερνούν τα 5 εκατ. ευρώ. Στόχος η περιοχή να αποκτήσει τους αναγκαίους χώρους συνάθροισης, αναψυχής και άθλησης. Οι επενδύσεις στον αθλητισμό, οι επενδύσεις στην αξιοποίηση των δημόσιων χώρων είναι επενδύσεις για το μέλλον της πόλης, για το μέλλον των παιδιών μας και είναι στρατηγική επιλογή της σημερινής διοίκησης». Σημειώνεται ότι από το 2014 έχουν αδειοδοτηθεί και ανακαινιστεί πλήρως και τα τρία σφραγισμένα, μέχρι τότε, αθλητικά κέντρα της πόλης με δαπάνη μεγαλύτερη των 2 εκατ. ευρώ.
