Title:
Άναψε το Χριστουγεννιάτικο δέντρο στην πλατεία Χαλανδρίου
Description:
Φωτίστηκε η Κεντρική Πλατεία του Χαλανδρίου, το απόγευμα της Πέμπτης 8 Δεκεμβρίου, από τα χαμόγελα των παιδιών που πηγαινοέρχονταν από το καρουζέλ στις «ιπτάμενες καρέκλες» και από κει στους κλόουν και τους ξυλοπόδαρους, για να κάνουν στο τέλος βουτιά στα μπαλόνια, το μαλλί της γριάς, τις καραμέλες, τα γλειφιτζούρια, τα ζαχαρωτά και τις χριστουγεννιάτικες μελωδίες της Φιλαρμονικής Ορχήστρας του Δήμου. Ο Δεκέμβρης της γιορτής και του Πολιτισμού ξεκίνησε στο Χαλάνδρι με το άναμμα του χριστουγεννιάτικου δέντρου της πλατείας και για λίγες μέρες ίσως «η αισιοδοξία της βούλησης να κερδίσει την απαισιοδοξία της γνώσης», όπως είπε ο δήμαρχος Χαλανδρίου Σίμος Ρούσσος. «Πιστεύω ότι όποιος και να ήταν σήμερα στην θέση μου θα είχε μια και μόνη επιθυμία, να μπορούσε πατώντας ένα κουμπί να μην ανάψει συμβολικά μόνο τα φώτα του δένδρου... να μπορούσε με αυτό το κουμπί να εξαφανίσει την ασχήμια και την βαρβαρότητα που μας κυκλώνει. Να μπορούσε να εξαφανίσει τη φτώχεια, την προσφυγιά και τον πόλεμο. Και να κάνει το χαμόγελο των παιδιών και τις μουσικές να φωτίσουν το μέλλον της πόλης μας και των ανθρώπων όλου του κόσμου. Δυστυχώς αυτά τα μαγικά γίνονται μόνο στα παραμύθια που μας διάβαζαν, όταν είμασταν μικροί, οι γονείς μας. Όμως, κανείς δεν μπορεί να μας εμποδίσει να είμαστε σήμερα εδώ, παλεύοντας, με την “αισιοδοξία που δίνει η βούληση ενάντια στην απαισιοδοξία της γνώσης”, να δείξουμε τα έργα της ειρήνης και της δουλειάς των ανθρώπων», είπε ο δήμαρχος Χαλανδρίου. Ευχαρίστησε επίσης θερμά τους εργαζόμενους και τις εργαζόμενους του Δήμου για τη συμβολή τους σε όσα έγιναν και σε όσα θα γίνουν στην πόλη τις επόμενες μέρες της γιορτής. «Όλα όσα βλέπουμε και όσα θα γίνουν στην πόλη αυτές τις μέρες κρύβουν μέσα τους πολύ προσπάθεια, μεράκι και κόπο των εργαζομένων όλων των υπηρεσιών του Δήμου και τους ευχαριστώ από καρδιάς γι’ αυτό. Χρόνια πολλά σε όλους», κατέληξε ο Σίμος Ρούσσος. Το «παρών» στη γιορτή, πέραν των στελεχών της διοίκησης, έδωσαν επίσης ο πρόεδρος του Δημοτικού Συμβουλίου Γιάννης Λαδόπουλος, ο επικεφαλής της παράταξης «Χαλάνδρι Ορίζοντας 2023» Μάνος Κρανίδης και ο δημοτικός σύμβουλος της παράταξης Γιάννης Αντωνιάδης.  
