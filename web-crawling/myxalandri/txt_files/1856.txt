Title:
Εκδόθηκε η οικοδομική άδεια για το νέο Δημαρχείο Χαλανδρίου
Description:
Εκδόθηκε η οικοδομική άδεια για το νέο Δημαρχείο Χαλανδρίου.&amp;nbsp;Ακολουθεί δήλωση του δημάρχου Χαλανδρίου Σίμου Ρούσσου για το νέο Δημαρχείο: «Μετά από την απόφαση παραλαβής των οριστικών μελετών από το δημοτικό συμβούλιο την προηγούμενη εβδομάδα, χτες εκδόθηκε και η οικοδομική άδεια. Πρόκειται για ένα αποφασιστικό βήμα που μας φέρνει πολύ κοντά στον τελικό στόχο. Ευχαριστώ θερμά την τεχνική μας υπηρεσία και τον αντιδήμαρχο Κ. Γερολυμάτο για την άοκνη προσπάθεια, ιδιαίτερα τις αρχιτεκτόνισσες κ. Ε. Χρυσοχοίδου και Σ. Μεθυμάκη για τον ζήλο και την επιμέλεια που έδειξαν αυτόν τον χρόνο και φυσικά τους μελετητές Θ. Ξάνθη και Θ. Ανδρουλάκη για το αποτέλεσμα. Η ανέγερση Δημαρχιακού Μεγάρου για τον Δήμο Χαλανδρίου αποτελεί διαχρονική ανάγκη, καθώς οι δημοτικές υπηρεσίες στεγάζονται ακόμη σε ξεχωριστά μισθωμένα κτίρια της πόλης, με δυσκολίες στην επικοινωνία και τη συνεργασία του υπηρεσιακού μηχανισμού, με αποτέλεσμα τη δυσχέρεια σε διεκπεραίωση θεμάτων, και την αδυναμία τήρησης των μέτρων ασφαλείας για τους εργαζόμενους για κάποιες περιπτώσεις κτιρίων. Η στέγαση των Υπηρεσιών του Δήμου σε ένα κτίριο θα βελτιώσει την αποτελεσματικότητα των παρερχομένων υπηρεσιών στους πολίτες και η ύπαρξη ιδιόκτητου Δημαρχείου θα εξασφαλίσει σημαντικούς πόρους για τους δημότες, που έως τώρα καταβάλλονταν για τις εκμισθώσεις κτιρίων. Το Δημοτικό κατάστημα, απόρροια Αρχιτεκτονικού Διαγωνισμού που έγινε το 1999, επί δημαρχίας Κ. Παττακού με την επικαιροποίηση της μελέτης του τα έτη 2017-2018, θα αποτελέσει τοπόσημο για το κεντρικό Χαλάνδρι, ένα κτίριο πλήρως αρχιτεκτονημένο, που θα αναβαθμίσει την περιοχή και που θα εξασφαλίσει βιωσιμότητα και ελκυστικότητα στην πόλη. Ο σχεδιασμός του προσαρμόστηκε στις σημερινές ανάγκες λειτουργίας νέων κτιρίων και κτιρίων Αυτοδιοίκησης και έλαβε υπόψη τον νέο ισχύοντα Ο.Ε.Υ. του Δήμου, με στόχο την εξυπηρέτηση εργαζομένων και πολιτών. Ακόμη εναρμονίζεται στο ισχύον νομοθετικό πλαίσιο και διατάξεις (π.χ. πυρασφάλειας), καθώς και στις απαιτήσεις των σύγχρονων οικοδομικών και τεχνολογικών προδιαγραφών και τον ενεργειακό σχεδιασμό για την εξοικονόμηση ενεργειακών πόρων (με την ένταξη στοιχειών όπως τα φυτεμένα δώματα του). Το νέο Δημαρχείο περιλαμβάνει εκτός από τις ενοποιημένες Υπηρεσίες του Δήμου, αίθουσα Δημοτικού Συμβουλίου, αίθουσα συγκεντρώσεων, θέατρο 246 ατόμων, χώρους στάθμευσης πάνω από 5000 τμ και καφέ - αναψυκτήριο. Η αίθουσα συγκεντρώσεων, με τους χώρους εκθέσεων στο πατάρι της, θα καλύψει ανάγκες πολιτιστικών και ενημερωτικών δραστηριοτήτων της πόλης (διαλέξεις, προβολές, εκθέσεις, μικρά θεατρικά κ.λπ.), θα αυξήσει και θα αποτελέσει πόλο έλξης που θα συμβάλει στη βελτίωση της καθημερινής ζωής στην πόλη. Επιπροσθέτως οι χώροι στάθμευσης αυτοκινήτων θα καλύψουν με επάρκεια τις ανάγκες των εργαζόμενων και επισκεπτών του Δημαρχείου και της αίθουσας συγκεντρώσεων και θα συμβάλουν ώστε να μην επιβαρυνθεί κυκλοφοριακά η περιοχή της κεντρικής πλατείας του Χαλανδρίου». Η παρακάτω συλλογή εικόνων αποτελεί την ψηφιακή απεικόνιση του νέου κτιρίου στην πόλη, ενώ μπορείτε να δείτε και την υπογεγραμμένη άδεια δόμησης.&amp;nbsp; &amp;nbsp;
