Title:
Χριστουγεννιάτικες εορταστικές εκδηλώσεις της Περιφέρειας Αττικής στο Πεδίον του Άρεως
Description:
Η Περιφέρεια Αττικής, στο πλαίσιο των μεγάλων Χριστουγεννιάτικων εορτασμών, όπως κάθε χρόνο, διοργανώνει και φέτος μια σειρά εκδηλώσεων για μικρούς και μεγάλους. Όλες οι δράσεις θα είναι ανοιχτές για το κοινό και θα πραγματοποιηθούν στο Πεδίον του Άρεως από το Σάββατο 17 Δεκεμβρίου 2022 μέχρι την Πέμπτη 5 Ιανουαρίου 2023. Με κεντρικό σύνθημα «Εδώ ΠΑΡΚάρει η χαρά», στο θεματικό πάρκο θα διεξάγονται διαφόρων ειδών εκδηλώσεις, όπως θεατρικές παραστάσεις για παιδιά, συναυλίες, καλλιτεχνικά εργαστήρια, θέαμα με σαπουνόφουσκες, μαθήματα χορού, ενώ εκεί θα βρίσκεται και ο Άγιος Βασίλης που θα μοιράζει δώρα. Όλες οι δράσεις και εκδηλώσεις είναι δωρεάν για τους πολίτες. Τα φώτα του Χριστουγεννιάτικου Δέντρου θα ανάψει μέσα σε ένα ιδιαίτερο ζεστό, εορταστικό κλίμα, τη Δευτέρα 19 Δεκεμβρίου, ο περιφερειάρχης Αττικής, κ. Γιώργος Πατούλης. Με αφορμή την αυριανή έναρξη των εκδηλώσεων ο περιφερειάρχης Γ. Πατούλης καλεί όλους τους πολίτες και τους επισκέπτες της Αττικής να επισκεφθούν το Πεδίον του Άρεως και να απολαύσουν τις πλούσιες εορταστικές εκδηλώσεις που έχουν προγραμματιστεί για όλο το επόμενο διάστημα. «Η Περιφέρεια Αττικής και εφέτος βρίσκεται κοντά σε κάθε πολίτη τις ημέρες των γιορτών με στόχο να συμβάλει στην ενίσχυση του εορταστικού κλίματος και της αισιοδοξίας. Αύριο Σάββατο ξεκινά το πλούσιο εορταστικό πρόγραμμα στην καρδιά της Αθήνας, στο Πεδίον του Άρεως, σημείο στο οποίο όπως αναφέρει και το κεντρικό σύνθημα “ΠΑΡΚάρει η χαρά’’. Σ’ αυτή τη μεγάλη γιορτή της χαράς καλούμε όλους τους πολίτες να συμμετάσχουν και να γιορτάσουν μαζί μας. Ευχόμαστε οι γιορτές αυτές να έχουν το φως και τη μαγεία των εποχών πριν την πανδημία. Για όλους εμάς, ο πολιτισμός και οι εκφάνσεις του, αποτελούν δυναμικό στοιχείο του ευ ζην, της ζωντάνιας και της χαράς που τόσο έχουμε ανάγκη. Για το λόγο αυτό προγραμματίζουμε εκδηλώσεις που απευθύνονται σε όλους τους πολίτες μικρούς και μεγάλους». Από την πλευρά του ο αντιπεριφερειάρχης Πολιτισμού και Αθλητισμού, κ. Χάρης Ρώμας δήλωσε: «Το πνεύμα των Χριστουγέννων πλημμυρίζει το αγαπημένο Πεδίο του Άρεως και όλοι εμείς που δουλεύουμε για την Περιφέρεια Αττικής νιώθουμε χαρούμενοι αλλά και υπερήφανοι γι’ αυτά που προσφέρουμε στους πολίτες της Αττικής. Θεματικά πάρκα υπάρχουν σε όλη την Ελλάδα αλλά αυτό που δημιουργεί η Περιφέρεια Αττικής κάθε Χριστούγεννα στο Πεδίο του Άρεως είναι το μόνο χωρίς αντίτιμο εισόδου ενώ όλες οι δραστηριότητες παρέχονται δωρεάν. Χρόνια πολλά με υγεία σε όλους!». Οι εκδηλώσεις Ανάμεσα στο πλήθος των καθημερινών εκδηλώσεων θα περιλαμβάνονται εορταστικά μουσικά προγράμματα με τον Κώστα Μαρτάκη, τη Βανέσα Αδαμοπούλου και τη Ζωή Παπαδοπούλου, πολλούς νέους καλλιτέχνες της σύγχρονης μουσικής σκηνής αλλά και εκπροσώπους της παλιάς φρουράς στο λαϊκό ρεπερτόριο. Επίσης, ένα ξεχωριστό αφιέρωμα στα εργαλεία της μουσικής και τη λαϊκή τέχνη, μουσική συναυλία swing με τους Swingin’ Cats, μουσική θεατρική παράσταση «Το Κοριτσάκι με τα Σπίρτα», παραδοσιακά κάλαντα από την Ελλάδα και τη Μικρασία και αρκετές πολλές δράσεις για μικρούς και μεγάλους. Πρόγραμμα Εκδηλώσεων
