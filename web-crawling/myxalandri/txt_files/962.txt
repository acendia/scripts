Title:
Ένα ακόμα σημαντικό ακίνητο πέρασε στην ιδιοκτησία του Δήμου Χαλανδρίου μετά από 64 χρόνια
Description:
Ένας ακόμα, ζωτικής σημασίας, κοινόχρηστος χώρος πέρασε στα χέρια του Δήμου Χαλανδρίου, μετά από πολυετείς και επίπονες προσπάθειες. Πρόκειται για το ακίνητο, έκτασης 1.029 τ.μ., επί της οδού Εθνικής Αντιστάσεως, πρώην ιδιοκτησίας Κέκροπος, όπου τα τελευταία χρόνια λειτουργούσε φυτώριο. Η παράδοση του ακινήτου έγινε τελικά συναινετικά, με μια καθυστέρηση δύο μηνών, προκειμένου να διευκολυνθεί ο επιχειρηματίας να μεταφέρει την επιχείρησή του. Με τον τρόπο αυτό αποφεύχθηκε η εφαρμογή του πρωτοκόλλου διοικητικής αποβολής του φυτωριούχου, η οποία είχε εκδοθεί από τον Ιανουάριο του 2023. Της παράδοσης του ακινήτου, είχε προηγηθεί η ολοκλήρωση της απαλλοτρίωσης με την κατάθεση του τιμήματος, πράξη που εκκρεμούσε από το 1959 (!). Απαιτήθηκαν επίμονες και επίπονες προσπάθειες έως ότου τελεσφορήσει η διαδικασία το 2019, με τη δικαστική απόφαση προσδιορισμού τιμής μονάδας για την αποζημίωση των ιδιοκτητών. Σίμος Ρούσσος, δήμαρχος Χαλανδρίου: «Στην εμβληματική ανάπλαση του Αδριάνειου Υδραγωγείου εντάσσεται η περιοχή» «Με την παράδοση στο Δήμο του σημαντικού αυτού ακινήτου, που ουσιαστικά βρίσκεται στην είσοδο της πόλης, κλείνει οριστικά μια εκκρεμότητα 64 χρόνων (!) Είναι μια πολύ θετική εξέλιξη για την πόλη και για την επιβαρυμένη ποικιλοτρόπως γειτονιά της Αγ. Βαρβάρας, ειδικά αν σκεφτούμε ότι στην περιοχή βρίσκονται το 7ο Γυμνάσιο και το 4ο Λύκειο Χαλανδρίου. Η εικόνα θα αλλάξει τελείως το επόμενο διάστημα, καθώς η περιοχή περιλαμβάνεται στην εμβληματική ανάπλαση του Αδριάνειου Υδραγωγείου, που χρηματοδοτείται από την Ευρωπαϊκή Επιτροπή και το Πράσινο Ταμείο. Στο σημείο θα διαμορφωθεί πλατεία, θα γίνουν εκτεταμένες φυτεύσεις, θα τοποθετηθεί νέος φωτισμός, ενώ έκπληξη θα είναι η αξιοποίηση του υδάτινου στοιχείου και η ανάδειξη των φανών του αρχαίου Υδραγωγείου», σχολίασε ο δήμαρχος Χαλανδρίου Σίμος Ρούσσος. Ακολουθεί και άλλο ακίνητο όπου θα δημιουργηθεί Παιδικός Σταθμός Εκτός από το παραπάνω ακίνητο, ο Δήμος Χαλανδρίου ολοκλήρωσε επίσης τη διαδικασία απόκτησης και έτερου ακινήτου, έκτασης 1.321 τ.μ., επί των οδών Κόδρου και Τομπάζη, με σκοπό τη δημιουργία Παιδικού Σταθμού. Το ακίνητο που είχε δεσμευθεί γι’ αυτό τον σκοπό, το 1992, αποδεσμεύθηκε το 2010, επί διοίκησης του κ. Γ. Κουράση. Ωστόσο, με ενέργειες της νέας διοίκησης του Δήμου το ακίνητο απαλλοτριώθηκε το 2022, έναντι τιμήματος 751.000 ευρώ, το οποίο έχει ήδη καταβληθεί στους ιδιοκτήτες, από ίδιους πόρους του Δήμου. φωτορεαλιστική αναπαράσταση της ανάπλασης   Διαβάστε σχετικά: Δήμος Χαλανδρίου: Οριστικό τέλος σε καταπάτηση δεκαετιών στην παραρεμάτια ζώνη  
