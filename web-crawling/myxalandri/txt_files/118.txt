Title:
Η καλλιτεχνική δημιουργία εν μέσω Covid: Δράσεις και ψηφιακά εργαλεία στήριξης των επαγγελματιών
Description:
Οι προκλήσεις που αντιμετωπίζουν οι επαγγελματίες στο δημιουργικό και πολιτιστικό κλάδο, καθώς και οι αλλαγές που επέφερε η πανδημία Covid-19 στον τρόπο με τον οποίο εργάζονται και παρουσιάζουν το έργο τους, συζητήθηκαν σε εκδήλωση που διοργάνωσε το ΚΜΟΠ, σε συνεργασία με τον Δήμο Χαλανδρίου, την Παρασκευή 10 Φεβρουαρίου. «Η τέχνη μας στηρίζει και εμείς στηρίζουμε την τέχνη και τους καλλιτέχνες με οποιοδήποτε δυνατό τρόπο», τόνισε ο κ. Σέργιος Γκάκας, αντιδήμαρχος Πολιτισμού και Διοικητικών Υπηρεσιών στον Δήμο Χαλανδρίου, παρουσιάζοντας μερικές από τις δράσεις που υλοποίησε ο Δήμος εν μέσω πανδημίας. Μεταξύ άλλων, αναφέρθηκε στα διαδικτυακά εργαστήρια που πραγματοποιήθηκαν, στην παραγωγή ταινιών μικρού μήκους και τεσσάρων ντοκιμαντέρ, στην έκδοση βιβλίων, στη μεγάλη συναυλία που διοργανώθηκε στη μνήμη του Παύλου Φύσσα, στο Φεστιβάλ της Ρεματιάς, αλλά και στα μουσικά δρώμενα που πραγματοποιήθηκαν στους δρόμους του Χαλανδρίου. Στις προκλήσεις που αντιμετωπίζουν οι καλλιτέχνες μετά την πανδημία αναφέρθηκε από την πλευρά του ο εικαστικός κ. Νίκος Οικονομίδης. «Δημιουργούμε και σκεφτόμαστε πώς θα αντιμετωπίσουμε την παρουσίαση της δουλειάς μας, αυτό είναι για εμάς το κύριο ζήτημα», σημείωσε. Η κ. Σοφία Γουργουλιάνη, θεατρική συγγραφέας, μίλησε για τη σημασία του ψηφιακού θεάτρου στη μετά-Covid εποχή, παρουσιάζοντας μάλιστα παραδείγματα ψηφιακών παραστάσεων που δημιουργήθηκαν στο εξωτερικό στη διάρκεια της πανδημίας. Παράλληλα, στην εκδήλωση παρουσιάστηκαν δράσεις και ψηφιακά εργαλεία για τη στήριξη των επαγγελματιών και των μικρομεσαίων επιχειρήσεων στον χώρο των Τεχνών και του Πολιτισμού. Η κ. Αφροδίτη Αζάρη, διαχειρίστρια ευρωπαϊκών προγραμμάτων στο ΚΜΟΠ, αναφέρθηκε στη δράση Digital Theatre, μέσω της οποίας έχει δημιουργηθεί ένα σύνολο εργαλείων για τους επαγγελματίες του θεάτρου προκειμένου να διασφαλιστεί η ομαλή μετάβασή τους στο ψηφιακό πεδίο, παρέχοντας μια ολοκληρωμένη μεθοδολογία, ένα πλήρες πρόγραμμα σπουδών, ένα μάθημα ηλεκτρονικής μάθησης, καθώς και ένα εγχειρίδιο κατάλληλο για μη επαγγελματίες. Επίσης, η κ. Ειρηάννα Δραγώνα, διαχειρίστρια ευρωπαϊκών προγραμμάτων στο ΚΜΟΠ, αναφέρθηκε στην πρωτοβουλία GRACE, η οποία έχει ως στόχο να συμβάλει στην υποστήριξη των μικρομεσαίων επιχειρήσεων και των επαγγελματιών στους κλάδους των τεχνών και του πολιτισμού, ώστε να αντιμετωπίσουν τις δυσκολίες που προκάλεσε η πανδημία στην επαγγελματική τους δραστηριότητα. Η κ. Δραγώνα παρουσίασε την ψηφιακή εκπαιδευτική πλατφόρμα που έχει δημιουργηθεί στο πλαίσιο του έργου, με σκοπό να εξοπλίσει τις πολύ μικρές επιχειρήσεις με βασικές ψηφιακές ικανότητες που αφορούν όλες τις επιχειρηματικές πτυχές και να ενισχύσει την ψηφιακή επιχειρηματικότητα. H εκδήλωση “Ο Ψηφιακός Μετασχηματισμός στις Τέχνες και τον Πολιτισμό” φιλοξενήθηκε στην αίθουσα εκδηλώσεων του Δήμου Χαλανδρίου, ενώ τη συζήτηση συντόνισε η υπεύθυνη Επικοινωνίας του ΚΜΟΠ, κ. Δήμητρα Μποφυλάτου. ℹ️ Για περισσότερες πληροφορίες μπορείτε να επικοινωνήσετε με το ΚΜΟΠ στα e-mail grace-project@kmop.org / digitaltheatre-project@kmop.org ή τηλεφωνικά στο 210-3637547.  
