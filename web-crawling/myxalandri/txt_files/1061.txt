Title:
Ψήφισμα του Δημοτικού Συμβουλίου Χαλανδρίου για τη μετεγκατάσταση του Καζίνο της Πάρνηθας
Description:
Με ψήφισμα που στήριξε η πλειοψηφία των δημοτικών συμβούλων, το Δημοτικό Συμβούλιο Χαλανδρίου επαναβεβαίωσε, στη συνεδρίαση της 7ης Απριλίου 2021, την προηγούμενη απόφαση του σώματος ενάντια στην μετεγκατάσταση του Καζίνο της Πάρνηθας στο Κτήμα Δηλαβέρη, εξέφρασε τη ρητή αντίθεσή του στην προσπάθεια παράκαμψης της ακυρωτικής απόφασης του ΣτΕ, εξουσιοδότησε τη διοίκηση του Δήμου να προβεί στις αναγκαίες νομικές ενέργειες για την αποτροπή της παραπάνω μεθόδευσης και κάλεσε τους πολίτες σε επαγρύπνηση, προκειμένου να αποτραπεί η μετεγκατάσταση του καζίνο. Σημειώνεται ότι το ψήφισμα υπερψήφισαν 28 δημοτικοί σύμβουλοι. Οι σύμβουλοι της παράταξης «Λαϊκή Συσπείρωση Χαλανδρίου» και ο σύμβουλος της παράταξης «Χαλάνδρι Ενάντια Πρωτοβουλία Πολιτών» στήριξαν ξεχωριστό ψήφισμα της Λαϊκής Συσπείρωσης. Αναλυτικά το ψήφισμα του Δήμου Χαλανδρίου αναφέρει: Με σειρά πρόσφατων αποφάσεων της Ολομέλειας του Δικαστηρίου (44-48/2021) το ΣτΕ έκρινε ότι αντίκεινται στο Σύνταγμα οι διατάξεις του ν. 4499/2017 οι οποίες αποτελούσαν το νομοθετικό έρεισμα για την μεταφορά του Καζίνο της Πάρνηθας σε άλλη θέση εντός του αστικού ιστού (κτήμα Δηλαβέρη) στην περιοχή μας. Με τις αμετάκλητες αυτές αποφάσεις το ΣτΕ δικαίωσε την προσφυγή που είχε καταθέσει ο Δήμος Χαλανδρίου, μαζί με προσφυγές άλλων φορέων, συλλόγων και ιδιωτών. Δυστυχώς, μόλις δύο μήνες μετά, μέσω νέου νομοσχεδίου, επιχειρείται να παρακαμφθεί το Ανώτατο Ακυρωτικό Δικαστήριο, με την κατάθεση στοχευμένης φωτογραφικής τροπολογίας σε άσχετο Νομοσχέδιο του υπουργείου Υγείας και να ανοίξει ο δρόμος για τη μετεγκατάσταση του ναού του τζόγου στην περιοχή μας, με την ήδη ψηφισμένη διάταξη του άρθρου 81 του ν.4790/21. Η ψευδεπίγραφη επίκληση των εννοιών του δημοσίου συμφέροντος και της ανάπτυξης δεν μπορούν σε καμία περίπτωση να νομιμοποιήσουν την κοινωνική, ηθική, περιβαλλοντική και οικονομική επιβάρυνση των τοπικών κοινωνιών. Κανένα επιχειρηματικό συμφέρον δεν μπορεί να τίθεται υπεράνω του κοινού και δημοσίου συμφέροντος. Θέλουμε ένα άλλο μέλλον για την πόλη και τα παιδιά μας. Το Δημοτικό Συμβούλιο Χαλανδρίου μαζί με τους συλλόγους και τους μαζικούς φορείς της πόλης: 1. Εκφράζει τη ρητή αντίθεσή του στην παραπάνω μεθόδευση. 2. Επαναβεβαιώνει την ομόφωνη απόφαση 43/2020 του σώματος. 3. Εξουσιοδοτεί τη Διοίκηση του Δήμου να προβεί σε όλες τις αναγκαίες νομικές ενέργειες αποτροπής εφαρμογής της νέας διάταξης (άρθρο 81 ν. 4790/21). 4. Καλεί τους πολίτες σε επαγρύπνηση για την τελική απόκρουση της προοπτικής μετεγκατάστασης του καζίνο στην περιοχή μας. H απόφαση 44/2021
