Title:
Σύλλογος Χαλανδρίου ΑΡΓΩ: “Να συνεχισθεί απρόσκοπτα η λειτουργία του Νοσoκομείου Παίδων Πεντέλης”
Description:
Αδιανόητη και καταστροφική για τη δημόσια υγεία χαρακτηρίζει ο Πολιτιστικός - Επιστημονικός Σύλλογος Χαλανδρίου «ΑΡΓΩ» την αιφνιδιαστική απόφαση του υπουργείου Υγείας να διακόψει για 6 τουλάχιστον εβδομάδες, την καθημερινή λειτουργία, εφημερίες κ.λπ. του Νοσοκομείου Παίδων Πεντέλης (ΝΠΠ) και να το μετατρέψει σε «mega εμβολιαστικό κέντρο», παρά την εκτεταμένη έξαρση κρουσμάτων covid στα παιδιά. Αναλυτικά η ανακοίνωση του συλλόγου: Με την Υγεία των Παιδιών δεν παίζουμε! Το Παίδων Πεντέλης αποτελεί ένα από τα 3 νοσοκομεία για παιδιά, το μοναδικό σε όλη τη Βόρεια και Ανατολική Αττική καλύπτοντας περιοχές έως την Εύβοια κ.α. Εξυπηρετεί πάνω από 300 παιδιά την ημέρα στις γενικές εφημερίες του και πάνω από 5.000 παιδιατρικά περιστατικά τον μήνα. Την εύλογη απορία κάθε πολίτη πως θα εξυπηρετούνται-στοιβάζονται όλα αυτά τα περιστατικά στα δυο ήδη υπερφορτωμένα Παίδων στο κέντρο της Αθήνας, διαδέχονται οι σοβαρές ανησυχίες για αυτό το σχεδιασμό και την ενδεχόμενη συρρίκνωση ή υποβιβασμό του νοσοκομείου σε πάροχο πρωτοβάθμιας φροντίδας. Το Παίδων Πεντέλης εδώ και έναν χρόνο συμμετέχει ενεργά στο εμβολιαστικό πρόγραμμα (παιδιών και ενηλίκων) καθώς λειτουργούν 4 εμβολιαστικές γραμμές, ενώ οι υγειονομικοί προτείνουν την αύξηση τους, συμβάλλοντας στην προσπάθεια εμβολιαστικής κάλυψης του πληθυσμού, με ταυτόχρονη απρόσκοπτη λειτουργία της παιδιατρικής κλινικής, της κλινικής Covid και του Τμήματος Επειγόντων Περιστατικών. Η αναγκαία λειτουργία του εμβολιασμού, που μπορεί να διεξαχθεί παράλληλα, δεν γίνεται να χρησιμοποιείται για επικοινωνιακούς λόγους εντυπώσεων και σαν αφορμή για το κλείσιμο των υπηρεσιών του Νοσοκομείου. Το ιατρικό και νοσηλευτικό προσωπικό, παρά την αύξηση της εργασιακής του επιβάρυνσης με τις εφημερίες, για να στηρίξει τη λειτουργία του ΝΠΠ αποφάσισε απεργιακή κινητοποίηση. Ο υπουργός Υγείας αμέσως προσέφυγε κι έβγαλε παράνομη την απεργία, ώστε να επιβληθεί το κλείσιμο του Νοσοκομείου χωρίς καμία ενόχληση. Η εμμονή του υπουργείου Υγείας για διακοπή της λειτουργίας ενός Νοσοκομείου που εξυπηρετεί τις ιατρικές ανάγκες χιλιάδων παιδιών και των οικογενειών τους είναι απαράδεκτη και επικίνδυνη, ενώ εμμέσως πριμοδοτεί τα ιδιωτικά κέντρα που θα επωφεληθούν με το κενό που θα δημιουργηθεί. Η μόνη ενδεδειγμένη επιλογή είναι: Να συνεχισθεί απρόσκοπτα η λειτουργία του ΝΠΠ και η συμμετοχή του στο πρόγραμμα εφημεριών του Λεκανοπεδίου Αττικής, Να συνεχισθεί η λειτουργία του εμβολιαστικού κέντρου, με αύξηση των εμβολιαστικών γραμμών στο μέτρο των δυνατοτήτων του. Το Νοσοκομείο Παίδων Πεντέλης πρέπει να ενισχυθεί και όχι να διαλυθεί, στην υγεία χιλιάδων παιδιών και στην αγωνία των γονιών δεν χωρούν πολιτικά παιχνίδια και κακοί σχεδιασμοί. Οι γιατροί και το νοσηλευτικό προσωπικό που σε αυτές τις εξαιρετικά δύσκολες συνθήκες αγωνίζονται για την υγεία των Παιδιών, να αντιμετωπίζονται με σεβασμό και συνεννόηση και όχι με διώξεις και απειλές από το υπουργείο Υγείας.  
