Title:
Συνεχίζονται οι εργασίες στο αθλητικό κέντρο &quot;Μάρκος Παπαδάκης&quot;, στο Κάτω Χαλάνδρι
Description:
Έπειτα από την ολοκλήρωση της εργολαβίας και την παραλαβή από τον Δήμο του πρώτου πιστοποιημένου skate park στο Χαλάνδρι, συνεχίζονται οι παρεμβάσεις στο αθλητικό κέντρο &quot;Μ. Παπαδάκης&quot;. Οι εργασίες προχωρούν με την αποξήλωση του παλιού ποδηλατοδρόμου στον περιμετρικό περιβάλλοντα χώρο, ο οποίος ήταν εγκαταλελειμμένος και επικίνδυνος και την κατασκευή ενός καινούριου που θα δημιουργηθεί μαζί με μια επιπλέον περιπατητική διαδρομή. Όπως χαρακτηριστικά αναφέρει και ο δήμαρχος Χαλανδρίου Σίμος Ρούσσος, το Αθλητικό Κέντρο &quot;Μ. Παπαδάκης&quot; παρελήφθη τον Σεπτέμβριο του 2014 παρατημένο και σφραγισμένο. Το 2016, έπειτα από εντατικές προσπάθειες και ενέργειες της νέας διοίκησης, εξασφαλίσθηκε η 15ετής παραχώρησή του στον Δήμο από τις “Κτιριακές Υποδομές”. Στη συνέχεια ανακατασκευάσθηκαν η παιδική χαρά, το δάπεδο του ανοιχτού γηπέδου μπάσκετ, η οροφή και ο φωτισμός του κλειστού γηπέδου, το παρκέ, οι μπασκέτες, οι κερκίδες και τα πάνελ, άλλαξε όλη η ηλεκτρολογική εγκατάσταση, ανακατασκευάστηκε και εξοπλίστηκε το ιατρείο ενώ δημιουργήθηκε χώρος διαιτητών και wc. Κατασκευάσθηκε ράμπα ΑμεΑ, ξηλώθηκε ο παλαιός και τοποθετήθηκε νέος τάπητας στο γήπεδο ποδοσφαίρου 5×5. Έπειτα από την περάτωση όλων των παραπάνω εργασιών το αθλητικό κέντρο έλαβε άδεια λειτουργίας. Στο αθλητικό κέντρο οι παρεμβάσεις θα συνεχιστούν στο κυλικείο, στον περιβάλλοντα χώρο και τον εξωτερικό φωτισμό ώστε να επιτευχθεί η ολοκλήρωση της δημιουργίας μιας ακόμη υπερσύγχρονης αθλητικής μονάδας για τους δημότες Χαλανδρίου, καταλήγει η ανακοίνωση του Δήμου. &amp;nbsp;
