Title:
Γ. Κουράσης: Το Χαλάνδρι να πρωτοστατήσει στον εμβολιασμό των Χαλανδραίων - Σύσταση “Ομάδας αντιCOVID”
Description:
Σειρά προτάσεων κατέθεσε ο επικεφαλής της παράταξης «Χαλάνδρι σε Δράση», πρ. δήμαρχος Χαλανδρίου Γιώργος Κουράσης, για την ενεργοποίηση του Δήμου στην «εθνική», όπως την χαρακτήρισε, προσπάθεια του εμβολιασμού των συμπολιτών μας. Βάζοντας σαν σύνθημα «Χαλάνδρι: Πρότυπο υγιούς - καθαρού Δήμου» πρότεινε σε ειδική Συνεδρίαση του Δ.Σ. τη σύσταση διαδημοτικής «Ομάδας αντιCOVID» που στόχο θα έχει την εντός συγκεκριμένου χρονοδιαγράμματος ανάληψη πρωτοβουλιών, ώστε σε συνεργασία με ειδικούς, προσωπικότητες του Δήμου και Φορείς, να επιτύχουν στο Χαλάνδρι τη μεγιστοποίηση του αριθμού των εμβολιασμένων. Χαρακτηριστικά ο κ. Κουράσης πρότεινε: Η διαδημοτική «Ομάδα αντιCOVID» Να δρομολογήσει, υλοποιήσει και παρακολουθήσει δράσεις που θα έχουν αποκλειστικό σκοπό να πεισθούν οι ανεμβολίαστοι Χαλανδραίοι να εμβολιαστούν. Να προσεγγίσει προσωπικότητες της πόλης που μπορεί να γίνουν αρωγοί στην προσπάθεια. Να συνεργασθεί με τους θεσμικούς Φορείς (ΕΟΔΥ, Πολιτική Προστασία, Υπ. Υγείας), τους επιστήμονες της πόλης, τους τοπικούς Φορείς, τη Σχολική κοινότητα, εκπαιδευτικούς και τους ιερείς της πόλης. Να ανατεθεί σε διαφημιστική εταιρεία η δημιουργία spot κ.λπ. Επίσης, πρότεινε επιλεκτικά και ενδεικτικά σε πολιτιστικές ή άλλες εκδηλώσεις που πρόκειται να διοργανώσει ο Δήμος και που αφορούν κυρίως σε ηλικιωμένους, να επιτρέπεται η είσοδος μόνο σε εμβολιασμένους. Όλα αυτά σε στοχευμένο χρονοδιάγραμμα 2 μηνών, με ποσοτικούς στόχους ώστε το Χαλάνδρι να γίνει πρότυπο ασφαλούς και υγιούς Δήμου για τους κατοίκους και τους επισκέπτες του.
