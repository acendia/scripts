Title:
Γ. Πατούλης για “Πεύκο Πολίτη”: Να προχωρήσουν το ταχύτερο δυνατό οι διαδικασίες
Description:
Με πρωτοβουλία του περιφερειάρχη Αττικής Γιώργου Πατούλη πραγματοποιήθηκε τηλεδιάσκεψη τη Δευτέρα 10-1-2022 προκειμένου να λάβει γνώση για την πορεία της μελέτης πολεοδόμησης των περιοχών Ζώνη Δουκ. Πλακεντίας - Πεύκο Πολίτη του Δήμου Χαλανδρίου, σε συνέχεια και των δεσμεύσεων της Περιφέρειας για την αμέριστη προώθηση της μελέτης. Ο περιφερειάρχης αφού ενημερώθηκε από τα στελέχη της Περιφέρειας ζήτησε να προχωρήσουν το ταχύτερο δυνατό οι διαδικασίες προκειμένου να κατατεθεί η εισήγηση της Διεύθυνσης Χωρικού Σχεδιασμού στο ΣΥΠΟΘΑ (Συμβούλιο Πολεοδομικών Θεμάτων και Αμφισβητήσεων) της Αποκεντρωμένης Διοίκησης. Ειδικότερα, κατά τη διάρκεια της τηλεδιάσκεψης ο περιφερειάρχης ενημερώθηκε από τον εντεταλμένο περιφερειακό σύμβουλο Χωρικού Σχεδιασμού Αθ. Κατσιγιάννη και τη διευθύντρια Χωρικού Σχεδιασμού Ε. Μικράκη για την πορεία της διαδικασίας. Όπως επισημάνθηκε από τα υπηρεσιακά στελέχη, η υπηρεσία που χειρίζεται τη μελέτη πολεοδόμησης ως αρμόδια σύμφωνα με το άρθρο 31 του Ν. 4067/2012, βρίσκεται εντός χρονοδιαγράμματος επεξεργασίας αντίστοιχων μελετών. Η διαδικασία βαίνει προς ολοκλήρωση και τις επόμενες ημέρες αναμένεται να καταθέσει τη θετική της εισήγησης προς το αρμόδιο ΣΥΠΟΘΑ της Περιφερειακής Ενότητας Βορείου Τομέα Αθήνας της Αποκεντρωμένης Διοίκησης. Επισημαίνεται ότι το ΣΥΠΟΘΑ είναι εκείνο που θα κρίνει την περαιτέρω προώθηση της μελέτης. Με αφορμή την τηλεδιάσκεψη ο περιφερειάρχης Γ. Πατούλης δήλωσε: «Με τις παρεμβάσεις μας και με συγκεκριμένα βήματα σε πολεοδομικά ζητήματα έχουν γίνει σε διάστημα δύο ετών, όσα δεν έχουν πραγματοποιηθεί εδώ και δεκαετίες. Γνωρίζω ως πρώην δήμαρχος πόσο σημαντική είναι η επίλυση πολεοδομικών ζητημάτων και από τη θέση του περιφερειάρχη έχω ζητήσει η επίλυση τους να είναι στις προτεραιότητες των υπηρεσιών μας. Παρά τις χρονοβόρες διαδικασίες και τις σημαντικές ελλείψεις προσωπικού οι υπηρεσίες μας καταβάλλουν υπεράνθρωπες προσπάθειες και συμβάλλουν στην υλοποίηση διαδικασιών και στην επίλυση προβλημάτων που παραμένουν άλυτα επί σχεδόν μισό αιώνα, κρατώντας δέσμιους χιλιάδες ιδιοκτήτες γης που δεν μπορούν να αξιοποιήσουν τις περιουσίες τους». Να σημειωθεί, ότι η συγκεκριμένη τηλεδιάσκεψη είναι η δεύτερη κατά σειρά που πραγματοποιείται μετά από πρωτοβουλία του περιφερειάρχη Γ. Πατούλη. Η πρώτη, όπου και διευθετήθηκαν βασικά προβλήματα και δρομολογήθηκε η διαδικασία επίλυσης του ζητήματος, είχε πραγματοποιηθεί στις 27 Νοεμβρίου 2020 και συμμετείχαν, εκτός από τον περιφερειάρχη, ο δήμαρχος Χαλανδρίου Σίμος Ρούσσος, καθώς και υπηρεσιακά στελέχη της Περιφέρειας και του Δήμου.
