Title:
Δήμος Χαλανδρίου: “Επιχείρηση” καθαριότητα στην πόλη
Description:
Συστηματικές εβδομαδιαίες εξορμήσεις στις γειτονιές του Χαλανδρίου πραγματοποιεί από τις αρχές Μαΐου η υπηρεσία Καθαριότητας, με όλο το διαθέσιμο προσωπικό και εξοπλισμό της, με στόχο μια ακόμα πιο καθαρή πόλη, όπως ενημερώνει με ανακοίνωσή του ο Δήμος Χαλανδρίου. Η «επιχείρηση» περιλαμβάνει ταυτόχρονη κινητοποίηση απορριμματοφόρων, σκούπας, οχήματος αποκομιδής ογκωδών, υδροφόρας και καδοπλυντηρίου στην ίδια γειτονιά. Μετά την αποκομιδή των απορριμμάτων από όλους τους κάδους, τη συλλογή ογκωδών και κλαδεμάτων, ακολουθεί οδοκαθάριση ενώ η διαδικασία ολοκληρώνεται με εσωτερικό και εξωτερικό πλύσιμο των κάδων, με πλύσιμο των δρόμων και ασβέστωμα της βάσης των κάδων. Με εξαίρεση το Πολύδροσο όπου είναι σε εξέλιξη τα έργα ομβρίων και θα ήταν δύσκολη η πραγματοποίηση μιας τέτοιας εξόρμησης, η «επιχείρηση» καθαριότητα έχει επαναληφθεί στον Συνοικισμό, την Αγία Βαρβάρα, το Κέντρο, το Πάτημα και το Κάτω Χαλάνδρι και θα συνεχιστεί στις γειτονιές έως το τέλος του καλοκαιριού. Πέρα από τις παραπάνω εξορμήσεις, η υπηρεσία έχει ήδη επεκτείνει το πρόγραμμα πλυσίματος των δρόμων με τις υδροφόρες, πέρα από την Τρίτη, την Πέμπτη και το Σάββατο που γίνονται σταθερά σε Συνοικισμό, Τούφα και Κάτω Χαλάνδρι αντίστοιχα, ενώ σταδιακά και έως τις αρχές Σεπτεμβρίου έχει προγραμματίσει να πλυθούν και να ασβεστωθούν όλοι οι κάδοι της πόλης. «Οι εξορμήσεις θα συνεχιστούν όλο το καλοκαίρι. Η καθαριότητα στην πόλη είναι υψηλή προτεραιότητα για τη σημερινή διοίκηση. Η δυσμενής οικονομική συγκυρία και τα μειωμένα έσοδα του Δήμου δεν έκαμψαν την επιλογή μας να επενδύσουμε σε σύγχρονο και φιλικό προς το περιβάλλον εξοπλισμό, και αυτό παρά το γεγονός ότι τα δημοτικά τέλη έχουν μειωθεί κατά 20% από το 2014. Η προσπάθεια αυτή στηρίζεται στο προσωπικό της Καθαριότητας, που δοκιμάστηκε και κινδύνευσε στις δύσκολες συνθήκες της πανδημίας αλλά κατάφερε να κρατήσει την πόλη όρθια», σχολίασε ο δήμαρχος Χαλανδρίου Σίμος Ρούσσος. Ενίσχυση και ανανέωση του εξοπλισμού Τρία νέα απορριμματοφόρα σύγχρονης τεχνολογίας και μεγάλης χωρητικότητας έχουν μπει από τις αρχές Μαΐου στη μάχη της καθαριότητας στην πόλη. Ο στόλος της υπηρεσίας έχει ανανεωθεί σημαντικά από το 2015 με συνολικά 11 απορριμματοφόρα, δύο μηχανήματα έργου, δύο φορτηγά, τρία σάρωθρα και ένα  καδοπλυντήριο, με στόχο να μειωθεί ο χρόνος μεταξύ των διαδοχικών απολυμάνσεων, καταρχήν στους πράσινους κάδους. Επιπλέον, το ίδιο χρονικό διάστημα, εγκαταστάθηκαν στην πόλη 3.000 πράσινοι κάδοι, 600 μπλε, 900 κίτρινοι (για την ξεχωριστή διαλογή του χαρτιού) και τέσσερα υπόγεια συστήματα συμπίεσης. Στόχος της υπηρεσίας η περαιτέρω ενίσχυση του στόλου της με την αγορά ακόμα 15 οχημάτων, είτε με ίδιους πόρους είτε με leasing ή μέσω χρηματοδότησης από τα προγράμματα «ΥΜΕΠΕΡΑΑ» και «Αντώνης Τρίτσης». Και βέβαια η αντικατάσταση των παλαιότερων οχημάτων βαρέως τύπου με σύγχρονα και φιλικά προς το περιβάλλον. Ένα βήμα μπροστά παρά την καραντίνα Παρά τις πρωτόγνωρες συνθήκες της πανδημίας που δοκίμασαν τις αντοχές της υπηρεσίας με τις διαδοχικές καραντίνες, τις άδειες ειδικού σκοπού και των κρουσμάτων μεταξύ του προσωπικού, η υλοποίηση των βασικών προτεραιοτήτων της υπηρεσίας Καθαριότητας δεν ανακόπηκε. Από τις αρχές του 2021 ξεκίνησε, όπως είχε προγραμματιστεί, το έργο που αφορά στην οργάνωση του χώρου του αμαξοστασίου για τη σωστή μεταφόρτωση κλαδιών και ογκωδών ενώ έγινε για πρώτη φορά εκτίμηση επαγγελματικού κινδύνου με βάση την υγιεινή και την ασφάλεια της εργασίας, διαδικασία μάλιστα για την οποία βραβεύτηκε ο Δήμος στα Health and Safety Awards 2021.  
