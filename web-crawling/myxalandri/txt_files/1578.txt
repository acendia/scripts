Title:
Η Περιφέρεια Αττικής για την πυρκαγιά στην παράνομη χωματερή του Αμαρουσίου
Description:
Η Περιφέρεια Αττικής για την πυρκαγιά στην παράνομη χωματερή του Δήμου Αμαρουσίου&amp;nbsp;στην περιοχή Κοκκινιά: «Η υπόθεση είχε σταλεί εγκαίρως στην Εισαγγελία Αθηνών».&amp;nbsp;&amp;nbsp; Με αφορμή την πυρκαγιά που σημειώθηκε την Παρασκευή 22 Ιουνίου 2018, αργά το απόγευμα σε οικόπεδο γεμάτο σκουπίδια, κλαδιά, μπάζα και παλιά μηχανήματα επί της οδού Μεσογείων 116 στο Μαρούσι και από την οποία οι κάτοικοι της ευρύτερης περιοχής υπέφεραν από την αποπνικτική ατμόσφαιρα με τους καπνούς και τη δυσοσμία για ώρες, η Περιφέρεια Αττικής ενημερώνει ότι: Εδώ και πολύ καιρό, μετά από εκτεταμένους ελέγχους, προέκυψε η λειτουργία παράνομου χώρου απόσυρσης δημοτικών οχημάτων, αποθήκευσης και μεταφόρτωσης στερεών αποβλήτων του Δήμου Αμαρουσίου. Οι υπηρεσίες Περιβάλλοντος, Υγειονομικού Ελέγχου και Περιβαλλοντικής Υγιεινής της Περιφέρειας Αττικής, που πραγματοποίησαν τις αυτοψίες, κατέγραψαν σημαντικές παραβάσεις και επέβαλαν διοικητικά πρόστιμα επισημαίνοντας τους κινδύνους για τη δημόσια υγεία και το περιβάλλον, δεδομένου ότι ο χώρος αποτελεί ανθυγιεινή εστία ανάπτυξης τρωκτικών και εντόμων. Συγκεκριμένα επιβλήθηκαν, στις 25 Σεπτεμβρίου 2013 (αριθμ. πρωτ. 184696) και στις 15 Μαρτίου 2016 (αριθμ. πρωτ. 59674), πρόστιμα συνολικού ύψους 22.000 ευρώ και η υπόθεση διαβιβάστηκε στην Εισαγγελία Πρωτοδικών Αθηνών. Η δημοτική αρχή κλήθηκε να προχωρήσει σε άμεση απομάκρυνση όλων των απορριμμάτων και στερεών αποβλήτων, να προβεί σε καθαρισμό του χώρου και να μεριμνήσει για τη σύννομη αδειοδότηση και λειτουργία των εγκαταστάσεων χωρίς ωστόσο, να υπάρχει ανταπόκριση με αποτέλεσμα να φτάσουμε στο συμβάν της Παρασκευής. Η Περιφέρεια Αττικής με γνώμονα την ασφάλεια και την υγεία των πολιτών και την προστασία του περιβάλλοντος καλεί για άλλη μια φορά τη διοίκηση του Δήμου να πράξει τα αυτονόητα. Κατά τους ελέγχους που διενεργήθηκαν στο παρελθόν είχαν, μεταξύ άλλων, εντοπιστεί στον χώρο: κλαδιά, ξύλα και χόρτα σε σωρό, ύψους σχεδόν πέντε μέτρων, απορρίμματα σε σωρό ύψους 1,5 μέτρων σε περιφραγμένο με λαμαρίνες χώρο, έπιπλα, ηλεκτρικές συσκευές, πλακάκια, μοκέτες, μπάζα, τούβλα, χώματα και μέταλλα, πρόχειρη κατασκευή με άδεια βαρέλια - δοχεία από ορυκτέλαια, χοάνη με δοχείο συμπίεσης απορριμμάτων σε ειδικά διαμορφωμένη ράμπα, φορτηγά, απορριμματοφόρα, οδοστρωτήρες, μπουλντόζες, κιβωτάμαξες, μικρά λεωφορεία, παλαιά κατεστραμμένα οχήματα του Δήμου, ελαστικά και εξαρτήματα αυτοκινήτων, διαφημιστικές πινακίδες μεγάλων διαστάσεων και παλαιοί κάδοι απορριμμάτων. &amp;nbsp;
