Title:
Το &quot;Χαλάνδρι Ενάντια&quot; για τον Β&#039; γύρο των Δημοτικών Εκλογών
Description:
ΑΝΑΚΟΙΝΩΣΗ ΓΙΑ ΤΟΝ Β’ ΓΥΡΟ ΤΩΝ ΔΗΜΟΤΙΚΩΝ ΕΚΛΟΓΩΝ Το «Χαλάνδρι Ενάντια» θα εκπροσωπηθεί στο επόμενο δημοτικό συμβούλιο με ένα δημοτικό σύμβουλο. Ευχαριστούμε από καρδιάς τους συμπολίτες και τις συμπολίτισσες που μας εμπιστεύτηκαν. Δεσμευόμαστε πως θα τιμήσουμε την επιλογή και την εμπιστοσύνη τους. Το αποτέλεσμα των τριών εκλογών της Κυριακής πυροδότησε συνολικές πολιτικές εξελίξεις, καθώς εξανάγκασε την προσφυγή της κυβέρνησης σε εθνικές εκλογές μέσα στο αμέσως επόμενο χρονικό διάστημα, οι οποίες -έστω και έμμεσα- ρίχνουν τη σκιά τους στον β’ γύρο των δημοτικών εκλογών. Το «Χαλάνδρι Ενάντια» συγκροτήθηκε ως μια δημοτική συλλογικότητα μέσα από την οποία φιλοδοξούμε να συνδιαμορφώσουμε τις θέσεις μας και την κοινή μας ζωή στην πόλη σε επαφή και επικοινωνία με τους συνδημότες μας. Το προηγούμενο διάστημα τοποθετηθήκαμε δημόσια σε ρήξη με την υποταγή στον κυβερνητισμό. Συγκρουστήκαμε με τη λογική του «δημάρχου-manager» και «δημάρχου-σωτήρα”. Υπερασπιστήκαμε την ανάγκη για ανεξαρτησία από την κυβέρνηση ΣΥΡΙΖΑ, για σύγκρουση με το θεσμικό πλαίσιο («Καλλικρατικό» είτε «Κλεισθενικό») που διέπει την Τοπική Αυτοδιοίκηση. Υπερασπιστήκαμε τη δημοκρατία στο Δήμο και τους χώρους εργασίας του και στις γειτονιές της πόλης. Η θέση της παράταξής μας είναι οι εκλογές να γίνονται με την απλή αναλογική και ο Δήμαρχος να εκλέγεται από το Δημοτικό Συμβούλιο, στο οποίο θα λογοδοτεί. Το ισχύον θεσμικό πλαίσιο δημιουργεί έναν Δήμαρχο που ψηφίζεται κάθε τέσσερα χρόνια και δεν λογοδοτεί σε κανένα συλλογικό όργανο. Εμείς που συμμετέχουμε στην πρωτοβουλία πολιτών «Χαλάνδρι ΕνΑντιΑ» καλέσαμε τους πολίτες να μας στηρίξουν και να αγωνιστούν μαζί μας για μια πόλη ζωντανή, ανοιχτή, κοινωνικά δίκαιη και με σεβασμό στο περιβάλλον. Επιδίωξή μας είναι να περάσει ο δήμος στους πολίτες, στόχευση την οποία οι δύο μονομάχοι του δεύτερου γύρου δεν υπηρέτησαν. Αυτοί οι πολίτες δεν ποδηγετούνται, δεν καθοδηγούνται και δεν υποκύπτουν σε κομματικές σκοπιμότητες, αποφασίζουν ελεύθερα με γνώμονα το συμφέρον της κοινωνικής πλειοψηφίας αυτής της πόλης. Η επόμενη μέρα, μετά τις εθνικές εκλογές, πρέπει να βρει την πόλη σε γενικό συναγερμό. Το προεκλογικό σιωπητήριο του συνόλου σχεδόν των παρατάξεων (συμπεριλαμβανομένων Ρούσσου – Κουράση) για το ζήτημα της μετεγκατάστασης του Καζίνο της Πάρνηθας στην περιοχή μας, δείχνει ξεκάθαρα ότι κανείς δεν είναι αποφασισμένος να αναμετρηθεί με τις μεγάλες προκλήσεις που θα αντιμετωπίσει ΑΜΕΣΑ η πόλη. Επιδίωξη μας θα είναι η συστράτευση με όποιον, εντός του δημοτικού συμβουλίου, αλλά πολύ περισσότερο εκτός αυτού, επιθυμεί να σταθεί απέναντι σε όσους αντιμετωπίζουν τις δημοτικές υπηρεσίες ως «βαρίδι» που πρέπει να παραχωρηθεί στους εργολάβους, τον δημόσιο χώρο ως πεδίο κερδοσκοπίας και ασυδοσίας, τις κοινωνικές ανάγκες ως ευκαιρία επιχειρηματικού κέρδους και τους κατοίκους της πόλης ως «χρήστες υπηρεσιών», όπως οι πελάτες ενός καταστήματος. Στον αγώνα ενάντια στη έλευση του Καζίνο και τις άλλες προκλήσεις που θα αντιμετωπίσει η πόλη μας, για αποφασιστικού χαρακτήρα συνελεύσεις γειτονιών, για πραγματικά συμμετοχικό προϋπολογισμό. Το ουσιαστικό για εμάς είναι να βρεθούμε μαζί και μέσα και έξω από το δημοτικό συμβούλιο, για να δυναμώσουμε τις φωνές των γειτονιών για ένα Χαλάνδρι στο μέτρο των ανθρώπων. &amp;nbsp;
