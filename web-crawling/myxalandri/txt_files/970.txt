Title:
Οκτώ εξέδρες ασφαλούς επιβίβασης πολιτών στα λεωφορεία τοποθετήθηκαν στο Χαλάνδρι
Description:
Ο Δήμος Χαλανδρίου με ανακοίνωσή του ενημερώνει ότι, ολοκληρώθηκε την Πέμπτη 28 Απριλίου 2022 η τοποθέτηση των οκτώ ειδικών εξεδρών στις στάσεις του ΟΑΣΑ στο Χαλάνδρι, για τη διευκόλυνση της επιβίβασης - αποβίβασης των πολιτών και ειδικότερα των αναπήρων. Μεταξύ αυτών και η εξέδρα στην Αγ. Γεωργίου, για την οποία, σύμφωνα με τον Δήμο Χαλανδρίου, «πολλές δημόσιες τοποθετήσεις έγιναν το τελευταίο διάστημα και ασκήθηκε άδικη κριτική στις υπηρεσίες και τη διοίκηση του Δήμου». Ως εκ τούτου, από τον Δήμο Χαλανδρίου αποσαφηνίζονται τα εξής: Ο ΟΑΣΑ δεν λαμβάνει έγκριση ή άδεια από την Περιφέρεια, τους Δήμους ή άλλη Δημόσια Αρχή για την τοποθέτηση των συγκεκριμένων εξεδρών. Βάσει του Ν.3920/2011 ΑΡΘΡΟ 5 ΠΑΡ. ΣΤ, νομιμοποιείται να αποφασίζει ανεξάρτητα για την οποιαδήποτε εγκατάσταση, η οποία κρίνεται ότι εξυπηρετεί το συγκοινωνιακό έργο. Στο πλαίσιο της συνεργασίας με τον ΟΑΣΑ, ζητήθηκαν πράγματι οι προτάσεις του Δήμου για τα σημεία τοποθέτησης των συγκεκριμένων εξεδρών. Η σχετική εισήγηση της Τεχνικής Υπηρεσίας περιλάμβανε σημεία όπως οι σταθμοί του μετρό, η Αγ. Γεωργίου, η Κολοκοτρώνη, η Αποστολοπούλου, η Λ. Πεντέλης, η Μεταμορφώσεως, σημεία δηλαδή όπου υπάρχει σοβαρό πρόβλημα με την παράνομη στάθμευση, η οποία παρεμποδίζει την ασφαλή επιβίβαση - αποβίβαση των συμπολιτών μας. Ο ΟΑΣΑ, τελικά, έκανε δεκτές κάποιες από τις εισηγήσεις του Δήμου για τα σημεία και τελικά προέκρινε την καταρχήν τοποθέτηση εξεδρών σε οκτώ σημεία, μεταξύ των οποίων και η εξέδρα στην Αγ. Γεωργίου. Θα θέλαμε να ενημερώσουμε όσους από τους τους περιοίκους και τους καταστηματάρχες διαμαρτυρήθηκαν για την δήθεν κατάργηση θεσμοθετημένης θέσης φορτοεκφόρτωσης εμπορευμάτων στο σημείο, ότι δεν υπάρχει και δεν θα μπορούσε να υπάρξει τέτοια απόφαση του Δημοτικού Συμβουλίου. Και αυτό, διότι, πάνω σε στάση του ΟΑΣΑ, ΑΠΑΓΟΡΕΥΕΤΑΙ η θεσμοθέτηση φορτοεκφόρτωσης, σε απόσταση τουλάχιστον 5 μέτρων εκατέρωθεν. Οπότε δεν θα μπορούσε ποτέ να υπάρξει σχετική απόφαση Δ.Σ. και μάλιστα νόμιμη. Βεβαίως, είναι απολύτως κατανοητή και σεβαστή η ανάγκη εξυπηρέτησης του εφοδιασμού των καταστημάτων στο εν λόγω σημείο, με συγκεκριμένο ωράριο. Η δυσκολία αυτή θα επιλυθεί τάχιστα με απόφαση που θα ληφθεί στην επόμενη συνεδρίαση της Επιτροπής Ποιότητας Ζωής, για τη δημιουργία χώρου εξυπηρέτησης των καταστημάτων, ύστερα από εισήγηση της Τεχνικής Υπηρεσίας. «Ο Δήμος Χαλανδρίου εκφράζει τη λύπη του για το γεγονός ότι ένα θέμα ασφάλειας και εξυπηρέτησης των πολιτών που ταλαιπωρούνται στα Μέσα Μαζικής Μεταφοράς, το οποίο θα μπορούσε να επιλυθεί με μια απλή συνεννόηση, με καλή διάθεση, διευκρινήσεις και γνώση της νομοθεσίας, απασχόλησε τη δημοσιότητα με όρους πολεμικής, χαρακτηρισμούς και λεκτικές υπερβολές. Αναρωτιόμαστε γιατί...», καταλήγει η ανακοίνωση.   Σχετικά άρθρα: Επιστολή διαμαρτυρίας κατοίκων του Χαλανδρίου για την πρόθεση κατάργησης ράμπας φορτοεκφόρτωσης στην Αγ. Γεωργίου Για τη ράμπα φορτοεκφόρτωσης και την πλατφόρμα για ΑμεΑ στην Αγ. Γεωργίου στο Χαλάνδρι «Οι σοβαρές πολιτικές ευθύνες υπηρεσιών και Δήμου στο θέμα της ράμπας της Αγ. Γεωργίου»  
