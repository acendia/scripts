Title:
“Βιώσιμη Ανάπτυξη στο Χαλάνδρι”: Άνοιξε ο διάλογος για τις ενεργειακές κοινότητες με τους κατοίκους του Πολυδρ
Description:
Με την ενημέρωση των κατοίκων του Πολυδρόσου για τα παραδείγματα βιώσιμης ανάπτυξης που εφαρμόζονται στο Χαλάνδρι, συνεχίστηκε, την Κυριακή 12 Μαρτίου 2023, η εκστρατεία της δ/νσης Διαχείρισης Απορριμμάτων του Δήμου Χαλανδρίου για την ευαισθητοποίηση και κινητοποίηση των πολιτών αναφορικά με τη διαχείριση των βιαποβλήτων, τη λειτουργία του καφέ κάδου, τις ενεργειακές κοινότητες αλλά και τη δυνατότητα να χρησιμοποιηθεί το νερό του Αδριάνειου Υδραγωγείου, αντί για το ακριβό νερό ύδρευσης, για χρήσεις ποτίσματος και πλυσίματος. Οι συμπολίτες μας που βρέθηκαν στην αίθουσα εκδηλώσεων του 9ου Δημοτικού είχαν την ευκαιρία να ενημερωθούν αναλυτικά για την εκτροπή των βιοαποβλήτων με την επέκταση του καφέ κάδου σε όλο το Χαλάνδρι αλλά για τη δυνατότητα χρήσης του νερού του ρωμαϊκού Αδριάνειου Υδραγωγείου για ποτιστικές χρήσεις, στο πλαίσιο του ευρωπαϊκού προγράμματος Cultural Hidrant. Διαχείριση απορριμμάτων και κλιματική αλλαγή Στα θέματα της εναλλακτικής διαχείρισης των απορριμμάτων, την κυκλική οικονομία και την κλιματική αλλαγή εισήγαγε τους συμμετέχοντες/ουσες ο καθηγητής ΕΜΠ και εντεταλμένος δημοτικός σύμβουλος Χαλανδρίου για θέματα ανακύκλωσης, κ. Γεράσιμος Λυμπεράτος. Ανέπτυξε ιδιαίτερα το θέμα των βιοαποβλήτων που έχουν καθοριστικό ρόλο στην κατεύθυνση αυτή. Συγκεκριμένα εξήγησε πως με το ευρωπαϊκό πρόγραμμα Waste4Think που εξασφάλισε ο Δήμος (2016-2020) αναπτύχθηκε συστηματικά ένα σχέδιο διαλογής στην πηγή των βιοαποβλήτων και εν συνεχεία αξιοποίησής τους σε συνεργασία με το ΕΜΠ για την παραγωγή χρήσιμων υλικών όπως κομπόστ, βιοαέριο για κίνηση των απορριμματοφόρων και εναλλακτικό καύσιμο για την τσιμεντοβιομηχανία. Το Χαλάνδρι με το παράδειγμα αυτό έδειξε ένα ιδανικό τρόπο διαχείρισής των απορριμμάτων, όπως είπε ο κ. Γερολυμάτος, με σημαντικά περιβαλλοντικά και οικονομικά οφέλη, επιτυγχάνοντας τη μείωση των σύμμεικτων αποβλήτων για τους συμμετέχοντες σε μόλις 15% της αρχικής ποσότητας. Όπως επισήμανε ο κ. Λυμπεράτος στην περίπτωση που ο Δήμος Χαλανδρίου λάβει την αναγκαία χρηματοδότηση για την κατασκευή, όπως έχει σχεδιάσει, της μονάδας διαχείρισης βιοαποβλήτων χωρητικότητας 30 τόνων/ημέρα, το συνολικό ετήσιο οικονομικό όφελος για τον Δήμο θα έφτανε τα 900.000 ευρώ (!). Με βάση αυτόν τον υπολογισμό, το κόστος της επένδυσης για την κατασκευή μιας τέτοιας μονάδας διαχείρισης βιοαποβλήτων, θα αποσβενόταν σε τρία χρόνια. Σε αυτή τη φάση, στο Χαλάνδρι, επεκτείνεται πλέον σταδιακά το σύστημα της διαλογής στην πηγή των βιοαποβλήτων με την τοποθέτηση καφέ κάδου σε όλη την πόλη. Παράλληλα, επειδή καθοριστική σημασία έχει όχι μόνο η αξιοποίηση των βιοαποβλήτων αλλά και η πρόληψη δημιουργίας τους, ο κ. Λυμπεράτος αναφέρθηκε στην πρόσφατη σύσταση, από τον Δήμο Χαλανδρίου, Μονάδας Αποτροπής Απωλειών Τροφών και Δημιουργίας Τροφικών Αποβλήτων, με την υποστήριξη των τριών νέων ευρωπαϊκών προγραμμάτων, FoodRus, ToNoWaste και Food Connection. Ενεργειακές κοινότητες Οι παραπάνω δράσεις από τον Δήμο Χαλανδρίου ανοίγουν αναπόφευκτα και τον διάλογο για τη δημιουργία ενεργειακών κοινοτήτων, οι οποίες θα μπορούσαν, για παράδειγμα, να συγκροτηθούν γύρω από την παραγωγή βιοαερίου από τα απόβλητα κουζίνας, από τα νοικοκυριά μιας συνοικίας που συνεταιρίζονται. Η επιλογή αυτή βέβαια προϋποθέτει ότι τα μέλη της κοινότητας αντιλαμβάνονται τα βιοαπόβλητα ως κοινό αγαθό παραγωγής προϊόντων από την κοινότητα για την κοινότητα, και όχι ως σκουπίδι του πράσινου κάδου. Κομβικό ρόλο στην επιτυχία τέτοιων εγχειρημάτων παίζει αναμφίβολα η συμμετοχή των πολιτών, όπως είπε η κ. Ελένη Μουγιάκου από τον Συνεταιρισμό Εργαζομένων Commonspace, σημειώνοντας ότι απαιτείται να συμμετέχουμε όχι μόνο σε ατομικό επίπεδο, αλλά και συλλογικά, με στόχο να αλλάξει πλήρως η σχέση του πολίτη με την κοινότητα. Αδριάνεια κοινότητα νερού Ήδη οι πολίτες του Χαλανδρίου που το επιθυμούν, εντάσσονται στην Αδριάνεια κοινότητα νερού, που αναπτύσσεται γύρω από το νερό του Αδριάνειου Υδραγωγείου. Η κοινότητα θα αξιοποιεί το «φτηνό» νερό του Αδριάνειου, το οποίο αυτή τη στιγμή χάνεται στην θάλασσα, μεταβάλλοντας το αρνητικό περιβαλλοντικό αποτύπωμα του αρχαίου υδραγωγείου σε θετικό. Η δράση αυτή θέτει ως στόχο όχι μόνο την ωφέλεια των κατοίκων της πόλης, αλλά και τη δοκιμή διαχείρισης ενός πόρου (του νερού) από τη συνοικία. Τους τρόπους με τους οποίους μπορούν οι πολίτες να συνδεθούν με το δίκτυο μη πόσιμου νερού, παρουσίασε ο κ. Χρήστος Γιοβανόπουλος, από την ομάδα έργου του ευρωπαϊκού προγράμματος Cultural Hidrant. Όπως σημείωσε, οι πολίτες μπορούν είτε να συνδεθούν απευθείας με το δίκτυο, είτε να προμηθεύονται το νερό του Αδριάνειου από τις δημοτικές υδροφόρες. Οι ενδιαφερόμενοι/ες μπορούν να δηλώσουν την πρόθεσή τους να επωφεληθούν από τη διαδικασία στο uia-project@halandri.gr Συμμετοχικό εργαστήριο – Πλατφόρμα συμμετοχικού σχεδιασμού Παράλληλα, οι παριστάμενες/οι είχαν την ευκαιρία να καταθέσουν τη γνώμη τους, στο πλαίσιο τους συμμετοχικού εργαστηρίου που ακολούθησε, με στόχο τη συλλογή δεδομένων γύρω από δύο άξονες: Πρώτον την αξιοποίηση των βιοαποβλήτων (ανάγκες και ιδέες) στα πλαίσια μίας ενεργειακής κοινότητας, και δεύτερον γύρω από δυνητικούς ενδιαφερόμενους, ανάγκες και πόρους, θεματικές συμμετοχής/ενασχόλησης και υποδομές για τη σύσταση και λειτουργία μίας ενεργειακής κοινότητας. Τα στοιχεία που συγκεντρώθηκαν, μαζί με άλλα, αποτελούν την πρώτη ύλη για μία καινοτόμα ψηφιακή πλατφόρμα συμμετοχικού σχεδιασμού που θα λειτουργήσει το επόμενο διάστημα, ενισχύοντας τις διαδικασίες συμμετοχής και δημιουργίας ενεργειακών κοινοτήτων στο Χαλάνδρι. Το συμμετοχικό εργαστήριο οργάνωσε η Commonspace, η οποία εξειδικεύεται σε διαδικασίες/εργαστήρια συμμετοχικού σχεδιασμού. Τους συμμετέχοντες/ουσες καθοδήγησαν οι κυρίες Γιούλη Αθουσάκη και Αναστασία Χρηστάκη, από την Commonspace. Σε όλους μοιράστηκε κομπόστ λίπασμα, που έχει παραχθεί από συλλεγμένα βιοαπόβλητα της κουζίνας των Χαλανδραίων. Η δ/νση Διαχείρισης Απορριμμάτων και Ανακύκλωσης του Δήμου Χαλανδρίου ευχαριστεί θερμά τους συλλόγους γονέων του 11ου και 9ου Δημοτικού αλλά και τις διευθύντριες των δύο σχολείων για τη συνεργασία και τη συμβολή τους στην οργάνωση της εκδήλωσης. Τα απορριμματοφόρα και οι αρπάγες πάνε ...σχολείο Παράλληλα, η δ/νση Διαχείρισης Απορριμμάτων συνεχίζοντας τις βιωματικές δράσεις στα προαύλια των σχολείων, πραγματοποίησε αντίστοιχη δράση για τους μαθητές του 9ου και 11ου Δημοτικού, οι οποίοι ήρθαν σε επαφή με τον εξοπλισμό της υπηρεσίας Καθαριότητας (απορριμματοφόρο συλλογής καφέ κάδου, αρπάγη, μηχανικό σάρωθρο, ηλεκτρικό όχημα αυτοψιών) και έμαθαν από πρώτο χέρι πώς γίνεται η συλλογή των κλαδεμάτων, ο καθαρισμός του χώρου με το σάρωθρο, το άδειασμα και το πλύσιμο του καφέ κάδου.  
