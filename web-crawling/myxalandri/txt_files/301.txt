Title:
Δώρο: Αξίες μέσα σε ένα περιτύλιγμα
Description:
Με γλυκιά προσμονή όλα τα παιδιά του κόσμου αυτές τις ημέρες περιμένουν τη στιγμή που θα ξετυλίξουν τα δώρα τους. Τα μάτια τους φωτίζονται και η καρδιά τους χτυπάει δυνατά. Γιατί όμως αυτά τα κουτιά κάτω από το χριστουγεννιάτικο δέντρο έχουν μια τόσο μαγική δύναμη; Το δώρο καθ’ αυτό είναι μια συμβολική κίνηση του γονέα προς το παιδί που μπορεί να χωρά όλη του την αγάπη. Οι γιορτές είναι μιας πρώτης τάξεως ευκαιρία για να μάθει το παιδί όχι μόνο να δέχεται αλλά να εκτιμά και να δίνει και αυτό. Σίγουρα οι σαγηνευτικές και πολύφωτες στολισμένες βιτρίνες προκαλούν τα παιδιά να ζητήσουν στον «Άγιο Βασίλη» παιχνίδια που θα βαρύνουν πολύ τον οικογενειακό προϋπολογισμό. Εκεί μπαίνει το κομμάτι της οριοθέτησης. Τα παιδιά χρειάζεται να αντιληφθούν την κίνηση και να προσαρμόσουν τις επιθυμίες στην πραγματικότητα. Σίγουρα πρόκειται για ένα μάθημα που θα τους ακολουθήσει για την υπόλοιπη τους ζωή αφού μέσα στο περιτύλιγμα του δώρου βρίσκονται συγκεντρωμένες αξίες. Η αξία της αγάπης, η αξία της χαράς, η αξία της προσφοράς, η αξία της συνεργασίας, η αξία της αμοιβαιότητας, η αξία της δημιουργικότητας και η αξία της απλότητας, είναι μερικές απ’ αυτές. Το πως και όχι το πόσο έχει σημασία Σημασία δεν έχει πόσο ακριβό είναι το δώρο που προσφέρουμε στο παιδί μας, όσο ο τρόπος που του το προσφέρουμε, πόση ζέση έχει η καρδιά μας όταν σχεδιάζουμε τι θα του πάρουμε και πότε ή πού θα του το προσφέρουμε. Το δώρο, είτε το χαρίζεις είτε το λαμβάνεις, έχει τη δύναμη να σε κάνει να χαμογελάσεις πλατιά και να νιώσεις χαρά. Έτσι, όταν το ίδιο το παιδί μας προσφέρει ένα δώρο, η έκφραση της δικής μας χαράς θα το κάνει να νιώσει τη σημασία της προσφοράς. Η χαρά μας θα πυροδοτήσει και τη χαρά του παιδιού μας. Οι γιορτές αφορμή για την καλλιέργεια του αλτρουισμού Ενθαρρύνετε το παιδί σας να σκέφτεται και τα υπόλοιπα παιδιά που δεν έχουν τόσα παιχνίδια. Δώστε του την ευκαιρία να σκεφτεί τι χρειάζεται ένα άλλο παιδί και να του το προσφέρει. Η προσφορά προς τους άλλους αναπτύσσεται, καλλιεργείται και μαθαίνεται από νωρίς. Η σημασία της ανταλλαγής Ρωτήστε το παιδί σας τι δώρο θέλει από εσάς, αλλά βάλτε το στη διαδικασία να σκεφτεί και τι δώρο θέλει να χαρίσει και εκείνο και σε ποιους. Είναι πολύ σημαντικό να μάθει να παίρνει, αλλά και να δίνει. Η ανταλλαγή δώρων θα το βοηθήσει να κατανοήσει τι σημαίνει αμοιβαιότητα στη ζωή. Ο Άγιος Βασίλης και η σύγχρονη οικονομική πραγματικότητα Πολλές οικογένειες στη χώρα μας αντιμετωπίζουν οικονομικά προβλήματα. Και αυτό πια δεν είναι ταμπού αλλά η πραγματική διάσταση που όλο και διογκώνεται. Στις γιορτές οι τυχόν οικονομικές δυσκολίες μπορεί να προκαλέσουν άγχος στο γονιό λόγω της αδυναμίας του να προσφέρει στα παιδιά του τα υλικά αγαθά που επιθυμούν. Είναι σημαντικό να απενοχοποιηθούν οι γονείς και να καταλάβουν ότι αυτό που χρειάζονται τα παιδιά είναι αγάπη και όχι αντικείμενα. Και όπως αναφέρθηκε και προηγουμένως πρέπει να οριοθετούνται τα θέλω του παιδιού και να είναι δεκτικό σε ό,τι του προσφερθεί. Η άποψη του ειδικού Ο Δρ. Λευτέρης Πετρόπουλος, ψυχολόγος στην Πανελλαδική Γραμμή 115 25 &amp; Συμβουλευτικό Κέντρο για γονείς, παιδιά και εφήβους του &quot;Μαζί για το Παιδί&quot;, μας εισάγει στο ψυχολογικό πλαίσιο της σημασίας του δώρου: Από την πλευρά των γονιών Το δώρο μπορεί να είναι ευκαιρία να το νουθετήσουν (“Αν είσαι καλό παιδί, θα σου πάρω…”), να δουν το παιδί να χαίρεται (συμβαίνει συχνά σε γονείς που είναι σε μεγάλο βαθμό απόντες), ή να προκαλέσουν μια εκδήλωση αγάπης και ευγνωμοσύνης από εκείνα (μια αγκαλιά, ένα φιλί μπορεί να είναι ανεκτίμητα…). Από την πλευρά του παιδιού Το παιδί διακατέχεται από ένα πλήθος επιθυμιών που είναι αδύνατο να ικανοποιηθούν μια προς μια. Βιώνουν δε τους γονείς ως παντοδύναμους: εκείνοι βρίσκονται στην “προνομιούχο” θέση να ικανοποιούν τις επιθυμίες τους ή όχι, μπορεί να γίνουν “οι καλύτεροι” ή “οι χειρότεροι” γονείς του κόσμου… Το δώρο αποτελεί δείγμα αγάπης αλλά και ανταπόδοσής της. Εάν το παιδί είναι δώρο ζωής για τους γονείς, το δώρο για το παιδί είναι ένα δείγμα της αγάπης των γονιών, της επιθυμίας τους να το ευχαριστήσουν, ή/και ένδειξη του προνομίου τους να ικανοποιούν ή όχι τις επιθυμίες του παιδιού. Η προσφορά ενός δώρου εμπλέκει εν τέλει μια σειρά από πολύ σημαντικές πλευρές του γονεϊκού δεσμού: την εξουσία του γονέα, την πίστη του παιδιού ότι οι γονείς μπορούν να ικανοποιήσουν όλες του τις ανάγκες και επιθυμίες, την προσφορά αγάπης και την ανταπόδοσή της, την προσπάθεια οριοθέτησης των γονιών, την προοδευτική αυτονομία του παιδιού. Πώς λοιπόν να ανταποκριθεί ο γονιός στην «υποχρέωσή» του για δώρο; Τι να διαλέξει; Πώς να υποδεχτεί την αγάπη, την ευγνωμοσύνη, την απογοήτευση που μπορεί να προκαλέσει το δώρο, ή το αίτημα του παιδιού που μπορεί να γίνει πιεστικό; Χρήσιμο να θυμόμαστε: Το δώρο δεν έχει να κάνει με την προσπάθεια οριοθέτησης και τον σεβασμό των κανόνων συνύπαρξης. Είναι μια ένδειξη ότι σκεφτόμαστε τον άλλον, ότι θέλουμε να τον ευχαριστήσουμε και όχι να τον ελέγξουμε. Δεν υποκαθιστά την προσοχή και κατανόηση του παιδιού. Το δώρο είναι δωρεάν. Το χρηματικό κόστος δεν έχει σημασία. Το δώρο προέρχεται από ένα «πλεόνασμα» φροντίδας και αγάπης και αποτελεί ευκαιρία επανασύνδεσης των δεσμών.&amp;nbsp; &amp;nbsp;
