Title:
Ομαδικό εργαστήριο &quot;Εργασιακές Σχέσεις και Δικαιώματα&quot; στο Χαλάνδρι
Description:
Παγκόσμια Ημέρα της Γυναίκας - Διεθνής Ημέρα των δικαιωμάτων των γυναικών Η 8η Μαρτίου συνιστά παγκόσμια ημέρα μνήμης των αγώνων για τη διεκδίκηση των δικαιωμάτων των γυναικών. Είναι ημέρα-σύμβολο για την καταπολέμηση των παραβιάσεων και διακρίσεων που ακόμα αντιμετωπίζουν οι γυναίκες διεθνώς σε όλες τις εκφάνσεις της ζωής τους. Ορόσημο για το φεμινιστικό κίνημα αποτέλεσε η μεγάλη εκδήλωση διαμαρτυρίας των εργατριών κλωστοϋφαντουργίας στη Νέα Υόρκη, όταν στις 8 Μαρτίου του 1857 διαδήλωσαν ζητώντας καλύτερες συνθήκες εργασίας και υψηλότερο μισθό και εντάθηκε στην πορεία με τη διεκδίκηση του δικαιώματος ψήφου. Σήμερα καταδεικνύεται ακόμα η ανάγκη για διεκδίκηση ισότητας και ισονομίας, καθώς οι γυναίκες εξακολουθούν να αντιμετωπίζουν ανισότητες και προκλήσεις σε διάφορους τομείς: Γυναίκες υπόκεινται σε έμφυλη βία, γυναικοκτονίες, παραβίαση αναπαραγωγικών δικαιωμάτων, ακρωτηριασμό γεννητικών οργάνων, καταναγκαστικούς γάμους, εμπορία ανθρώπων, σεξουαλική παρενόχληση και μη ισότιμη συμμετοχή στην εργασία και την εκπαίδευση. Το ποσοστό ανεργίας των γυναικών παραμένει πολύ υψηλό, ιδίως στις χώρες του Νότου, σε σχέση με το ποσοστό ανεργίας των ανδρών. Οι γυναίκες εξακολουθούν να αμείβονται κατά μέσο όρο 40% λιγότερο από τους άνδρες σε όλες τις χώρες της ΕΕ. Η λεγόμενη «γυάλινη οροφή» εξακολουθεί να υπάρχει, καθώς μόνον σε τέσσερις χώρες (Γαλλία, Ιταλία, Φινλανδία και Σουηδία) το ποσοστό συμμετοχής των γυναικών στα διοικητικά συμβούλια μεγάλων εταιρειών ανέρχεται σε τουλάχιστον 30%. Οι γυναίκες εξακολουθούν να υποεκπροσωπούνται στην πολιτική. Σε οκτώ χώρες (Βουλγαρία, Ελλάδα, Κροατία, Κύπρο, Λετονία, Ουγγαρία, Μάλτα και Ρουμανία) οι γυναίκες αντιστοιχούν σε λιγότερο από το 20% των βουλευτών. Σε ανάμνηση της διαδρομής της γυναίκας και σε κάλεσμα για περισυλλογή και σκέψη, το Συμβουλευτικό Κέντρο Γυναικών τιμά την 8η Μάρτη και διοργανώνει σε συνεργασία με τη Διεύθυνση Κοινωνικής Μέριμνας του Δήμου Χαλανδρίου και το Εξειδικευμένο Κέντρο Προώθησης στην Απασχόληση (ΕΚΠΑ Αθήνας) του Ινστιτούτου Εργασίας της ΓΣΕΕ, την Παρασκευή 8 Μαρτίου 2019, ώρες 10:00 - 13:00, ομαδικό εργαστήριο με θεματική: “Εργασιακές Σχέσεις και Δικαιώματα”. Το εργαστήριο απευθύνεται σε ωφελούμενες του Συμβουλευτικού Κέντρου και της Κοινωνικής Υπηρεσίας του Δήμου Χαλανδρίου. Θα υλοποιηθεί στον χώρο του Συμβουλευτικού Κέντρου (Στρ. Αλ. Παπάγου 7, Χαλάνδρι) με συντονιστή εξειδικευμένο συμβούλο του Ινστιτούτου Εργασίας της ΓΣΕΕ. ΣΥΜΒΟΥΛΕΥΤΙΚΟ ΚΕΝΤΡΟ ΓΥΝΑΙΚΩΝ ΔΗΜΟΥ ΧΑΛΑΝΔΡΙΟΥΣτρ. Αλ. Παπάγου 7, 152 34 ΧαλάνδριΤηλ.: 210-6899916E-mail:&amp;nbsp;womenaidhalandri@gmail.comWebsite:&amp;nbsp;womenaidhalandri.wordpress.com &amp;nbsp;
