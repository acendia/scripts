Title:
2ο Rap Monsters Festival στο Χαλάνδρι, αφιερωμένο στη μνήμη του Παύλου Φύσσα
Description:
Ηχηρό μήνυμα κατά του φασισμού έστειλαν οι νέοι που βρέθηκαν την Κυριακή 9 Απριλίου 2023 στο αθλητικό κέντρο «Νίκος Πέρκιζας», στη μεγάλη συναυλία-αφιέρωμα στον δολοφονημένο από τη «Χρυσή Αυγή» Παύλο Φύσσα, όπως ενημερώνει ο Δήμος Χαλανδρίου στη σχετική ανακοίνωσή του. «Παύλος Φύσσας – Παρών!», βροντοφώναξαν όλοι όσοι βρέθηκαν εκεί για τον δικό τους φόρο τιμής στον Παύλο, που στις 10 Απριλίου θα έκλεινε τα 44 χρόνια του. Συγκλονιστική η μητέρα του Μάγδα Φύσσα επί σκηνής, ευχαρίστησε τους φίλους του που στηρίζουν με συνέπεια όλα αυτά τα χρόνια, το Φεστιβάλ, που εκείνος εμπνεύστηκε και καθιέρωσε, τις νέες και τους νέους που έδωσαν το «παρών», αλλά και τον Δήμο Χαλανδρίου που το φιλοξένησε για 2η συνεχόμενη χρονιά. Μίλησε για τη μέρα που πρωτοαντίκρισε τον Παύλο, τόνισε ότι είχε μια όμορφη ζωή «δυστυχώς δεν τον αφήσανε όμως, στα 34 του τον μαχαιρώσανε. Θέλω να του πω πόσο μας λείπει. Ο πόνος είναι ίδιος, δέκα χρόνια τώρα. Το μόνο που μπορώ να του πω είναι ότι τα αδέρφια του είναι εδώ. Δεν τον έχουν αφήσει. Και κάθε χρόνο τον γιορτάζουν. Σας ευχαριστώ πάρα πολύ. Ο Παύλος ζει, τσακίστε τους Ναζί», είπε χαρακτηριστικά. «Δέκα χρόνια είμαστε σε ένα δικαστήριο για να αποδείξουμε ότι είναι εγκληματίες, που όλοι το ξέρουν βέβαια ότι είναι εγκληματίες, δολοφόνοι. Γι’ αυτό σας παρακαλώ να προσέχετε και να έχετε τα μυαλά σας ανοιχτά. Να ακούτε και να βλέπετε τι γίνεται γύρω. [...] Να ευχαριστήσω τα αδέρφια του που με κόπο και αγάπη κάνανε αυτή συναυλία, να ευχαριστήσω τη Δημοτική Αρχή του Χαλανδρίου που για άλλη μια χρονιά μας φιλοξένησε και μας έδειξε την αγάπη της και την εκτίμησή της. Να είσαστε καλά και του χρόνου. Να είστε όλοι εδώ. Είστε πολύτιμοι», κατέληξε η Μάγδα Φύσσα. Σημειώνεται ότι όλα τα έσοδα από τη συναυλία θα διατεθούν για τα νομικά έξοδα της δίκης της Χρυσής Αυγής σε δεύτερο βαθμό, στο 5μελές Εφετείο Αθηνών, που ξεκίνησε τον Οκτώβριο του 2022. Επί σκηνής βρέθηκαν, σημαντικοί καλλιτέχνες της rap που ένωσαν τις μουσικές τους για να δικαιώσουν το σύνθημα «Παύλος Φύσσας, παρών»: ΕΘΙΣΜΟΣ, ΘΑΝΑΣΙΜΟΣ, ΝΕΓΡΟΣ ΤΟΥ ΜΟΡΙΑ, ΤΑΦ ΛΑΘΟΣ, BLOODY HAWK, BUZZ, SADOMAS, ΜΙ.ΤΑΦ, BRTOTHERHOOD, DASON, IZW, MAZE, SOUTH BLOCK. Παρόντες στη συναυλία, ο δήμαρχος Χαλανδρίου Σίμος Ρούσσος, οι αντιδήμαρχοι Χάρης Μαυρουδής, Έλενα Χριστούλη, Κώστας Ευθυμίου και Κώστας Γερολυμάτος, ο νομικός σύμβουλος του Δήμου Πολύδωρος Τακόπουλος και η δημοτική σύμβουλος Χριστίνα Μαχαίρα, καταλήγει η ανακοίνωση.  
