Title:
Αθλητική Κατασκήνωση Δήμου Χαλανδρίου: Ξεκινούν οι αιτήσεις συμμετοχής
Description:
Ο αγαπημένος θεσμός της «Αθλητικής Κατασκήνωσης», που δεν πραγματοποιήθηκε τα δύο προηγούμενα χρόνια λόγω της πανδημίας, ...επιστέφει στο Χαλάνδρι, δίνοντας τη δυνατότητα στα παιδιά να περνούν ευχάριστα τις ημέρες του καλοκαιριού, υπό την επίβλεψη και την καθοδήγηση καθηγητών Φυσικής Αγωγής και έμπειρου προσωπικού. Το πρόγραμμα απευθύνεται σε παιδιά δημοτών - κατοίκων Χαλανδρίου και υπαλλήλων του Δήμου. Πραγματοποιείται σε τρεις (3) περιόδους, δύο (2) εβδομάδων (εκτός Σαββατοκύριακου) και εξυπηρετεί έως επτακόσια πενήντα (750) παιδιά συνολικά, τα οποία κατά τη λήξη του σχολικού έτους 2021-2022, θα αποφοιτήσουν από τις τάξεις του Δημοτικού σχολείου (από Α&#039; έως και ΣΤ&#039; Δημοτικού). Τα παιδιά απασχολούνται ευχάριστα μέσα σε ένα ασφαλές αθλητικό περιβάλλον, όπου ψυχαγωγούνται και έρχονται σε επαφή με διάφορα αθλήματα, ενώ ταυτόχρονα κοινωνικοποιούνται, δημιουργώντας νέες φιλίες και συμμετέχοντας σε δραστηριότητες που απολαμβάνουν. Τα προγράμματα που υλοποιούνται στα πλαίσια της αθλητικής κατασκήνωσης, είναι προσαρμοσμένα και κατάλληλα για τις ηλικίες των παιδιών που συμμετέχουν και είναι σχεδιασμένα από πτυχιούχους καθηγητές Φυσικής Αγωγής - προπονητές του Δήμου. Η πρωινή προσέλευση των παιδιών, ξεκινά στις 07:30. Κατά τη διάρκεια του ημερήσιου προγράμματος, το οποίο ξεκινά στις 09:00 και τελειώνει στις 13:30, τα παιδιά απασχολούνται υπό τη καθοδήγηση των προπονητών μας, σε αθλητικές δραστηριότητες που γίνονται στους χώρους του Αθλητικού κέντρου «Νίκος Πέρκιζας». Στις 13:30, τους προσφέρεται ελαφρύ γεύμα (σνακ) και νερό και κατόπιν, απασχολούνται παίζοντας επιτραπέζια ή άλλου είδους ήπια παιχνίδια ή παρακολουθώντας προβολή παιδικής ταινίας. Από τις 14:00, ξεκινά η παραλαβή των παιδιών από τους κηδεμόνες τους, με καταληκτική ώρα τις 15:30. Κατά τη διάρκεια κάθε περιόδου, πραγματοποιούνται εκδρομές σε χώρους αναψυχής. Φέτος η λειτουργία του προγράμματος, θα ξεκινήσει την 20η Ιουνίου 2022. Οι περίοδοι διαμορφώνονται ως κάτωθι: Α&#039; ΠΕΡΙΟΔΟΣ: 20/06/2022 έως 01/07/2022 Β&#039; ΠΕΡΙΟΔΟΣ: 04/07/2022 έως 15/07/2022 Γ&#039; ΠΕΡΙΟΔΟΣ: 18/07/2022 έως 29/07/2022 Για τη διεξαγωγή των δραστηριοτήτων, σε κάθε περίοδο, θα απασχοληθούν έως διακόσια πενήντα (250) παιδιά. Οι χώροι υλοποίησης του προγράμματος είναι το κλειστό γυμναστήριο μπάσκετ - βόλεϊ, το κλειστό κολυμβητήριο με μεγάλη και μικρή πισίνα, οι αίθουσες 1,2,3, τα ανοιχτά γήπεδα μπάσκετ και βόλεϊ, καθώς και το γήπεδο ποδοσφαίρου - στίβου. Προκειμένου να διασφαλιστεί η ασφαλής και ανεμπόδιστη πραγματοποίηση των δράσεων της κατασκήνωσης, τα ανοιχτά γήπεδα μπάσκετ και βόλεϊ, καθώς και το γήπεδο ποδοσφαίρου - στίβου, κατά τις ώρες των δραστηριοτήτων του προγράμματος, θα παραμείνουν κλειστά για το κοινό. Πότε και πώς θα γίνουν οι αιτήσεις συμμετοχής Οι αιτήσεις για τη συμμετοχή στο πρόγραμμα ξεκινούν την Τρίτη 3 Μαΐου 2022 και θα γίνονται ΜΟΝΟ ΗΛΕΚΤΡΟΝΙΚΑ, μέσω της πλατφόρμας demos365.chalandri.gr. Για τη συμμετοχή θα τηρηθεί σειρά προτεραιότητας βάσει της ημερομηνίας υποβολής της ηλεκτρονικής αίτησης, ενώ η εγγραφή θεωρείται ολοκληρωμένη με την καταβολή της συνδρομής. Αναλυτικά οι ημερομηνίες υποβολής των αιτήσεων ανά περίοδο είναι οι εξής: Α&#039; περίοδος: 03/05/2022 έως 06/05/2022 Β&#039; περίοδος: 09/05/2022 έως 13/05/2022 Γ&#039; περίοδος: 16/05/2022 έως 20/05/2022 Οι αιτούντες ακολουθώντας τις οδηγίες, δημιουργούν λογαριασμό χρήστη στην περιοχή «Αίτηση Εγγραφής Νέου Χρήστη» συμπληρώνοντας τα απαραίτητα στοιχεία (Όνομα, Επίθετο, e-mail, Κωδικό, Επιβεβαίωση Κωδικού). Αφού λάβουν ένα μοναδικό κωδικό μέσω e-mail θα προχωρήσουν στην είσοδο χρηστών μόνο με κωδικούς Demos και όχι κωδικούς taxisnet. Για την ολοκλήρωση της εγγραφής είναι απαραίτητη η καταχώρηση των κάτωθι απαραίτητων δικαιολογητικών, σε μορφή PDF. Απαραίτητα δικαιολογητικά: α. Ιατρική βεβαίωση για τη συμμετοχή του παιδιούβ. Λογαριασμός ΔΕΚΟ ή κινητής τηλεφωνίαςγ. Αντίγραφο ταυτότητας αιτούντα (γονέα ή κηδεμόνα)δ. Καταχώριση των απαιτούμενων στοιχείων στο έντυπο «Παραλαβή παιδιών - Αλλεργίες», το οποίο βρίσκεται στο πεδίο: «Βοηθητικά Έγγραφα»ε. Πιστοποιητικό γέννησης παιδιού ή οποιοδήποτε άλλο επίσημο έγγραφο με το οποίο αποδεικνύεται η ημερομηνία γέννησης του παιδιού.στ. Για τρίτεκνους-πολύτεκνους ή μονογονεϊκές οικογένειες: Πιστοποιητικό Οικογενειακής Κατάστασης ή κάρτα τρίτεκνου-πολύτεκνου. Η διαδικασία θα ολοκληρωθεί όταν μέσω e-mail οι αιτούντες θα λάβουν προσωπικό μήνυμα ότι η αίτησή τους είναι ενεργή και εγκεκριμένη και μπορούν να καταβάλλουν τη συνδρομή συμμετοχής. Η καταβολή της συνδρομής συμμετοχής θα γίνεται στη γραμματεία του Αθλητικού Κέντρου «Ν. Πέρκιζας», μόνο μέσω POS, από Δευτέρα έως Παρασκευή &amp;amp; ώρες 08:00-13:30 &amp;amp; 15:00-19:00, εντός της εβδομάδας υποβολής των αιτήσεων της εκάστοτε περιόδου. Στην περίπτωση που οι θέσεις για την κάθε περίοδο έχουν συμπληρωθεί πριν από την καταληκτική ημερομηνία αιτήσεων της περιόδου αυτής, δεν θα γίνονται δεκτές περαιτέρω αιτήσεις για τη συγκεκριμένη περίοδο. Για τη συμμετοχή θα τηρηθεί σειρά προτεραιότητας, βάσει της ημερομηνίας και ώρα υποβολής της ηλεκτρονικής αίτησης. Κατά την εξέταση των αιτήσεων, προτεραιότητα θα έχουν τα παιδιά τα οποία ανήκουν σε οικογένειες εξυπηρετούμενων από τις κοινωνικές δομές του Δήμου και η συμμετοχή τους θα είναι ΔΩΡΕΑΝ. Κόστος συμμετοχής Η βασική συνδρομή για τη συμμετοχή στην Αθλητική Κατασκήνωση, ορίζεται στο ποσό των εξήντα (60) ευρώ, όπως και όλα τα προηγούμενα χρόνια. Αναλυτικότερα: Όροι - Πληροφορίες συμμετοχής Απαραίτητη προϋπόθεση για την συμμετοχή του παιδιού θεωρείται η προσκόμιση πρόσφατης ΙΑΤΡΙΚΗΣ ΒΕΒΑΙΩΣΗΣ την ημέρα δήλωσης συμμετοχής, υπογεγραμμένη από παιδίατρο, στην οποία να αναφέρεται, ότι το παιδί είναι υγιές και μπορεί να συμμετέχει στις εκδηλώσεις της Αθλητικής Κατασκήνωσης. Για τη συμμετοχή θα τηρηθεί σειρά προτεραιότητας βάση της ημερομηνίας και ώρας υποβολής της ηλεκτρονικής αίτησης, ενώ η εγγραφή θεωρείται ολοκληρωμένη με την καταβολή της συνδρομής. Οι μέρες απουσίας από το Πρόγραμμα δεν αναπληρώνονται σε επόμενη περίοδο. Για την πιστοποίηση δημότη ή κατοίκου Χαλανδρίου, είναι απαραίτητη η προσκόμιση αποδεικτικού εγγράφου (Πιστοποιητικό Οικογενειακής κατάστασης - Λογαριασμός ΔΕΚΟ) την ημέρα δήλωσης συμμετοχής. Το αντίτιμο της συνδρομής καταβάλλεται με την υποβολή της δήλωσης συμμετοχής. Το κόστος εισιτηρίου για τον χώρο επίσκεψης της εκάστοτε εκδρομής εφόσον αυτή πραγματοποιηθεί θα καταβάλλεται κατά την πρώτη εβδομάδα κάθε περιόδου, έως και την προηγούμενη ημέρα της εκδρομής. Ακύρωση συμμετοχής και επιστροφή της συνδρομής γίνεται μόνο σε περιπτώσεις προβλημάτων υγείας και εφόσον ο κηδεμόνας ενημερώσει τη γραμματεία της Κατασκήνωσης, τουλάχιστον τρεις ημέρες πριν την έναρξη της περιόδου που έχει δηλώσει συμμετοχή. Σε περίπτωση απουσίας του παιδιού πρέπει να ενημερώσετε τη γραμματεία της Κατασκήνωσης μέχρι τις 09:00 της ίδιας μέρας. Σε περίπτωση που άλλο άτομο (πέραν αυτού που έχετε δηλώσει) πρέπει να παραλάβει το παιδί σας να ενημερώσετε έγκαιρα τη γραμματεία, ενώ το άτομο αυτό θα πρέπει να αποδείξει την ταυτότητά του. Οι συμμετέχοντες που δεν υπακούν στους κανόνες και δεν συμμορφώνονται με τις υποδείξεις των προπονητών, ασκώντας λεκτική ή σωματική βία στους συναθλητές τους, θα αποβάλλονται από την Κατασκήνωση. Δεν επιτρέπεται στα παιδιά να έχουν μαζί τους χρήματα και πολύτιμα αντικείμενα (κινητά τηλέφωνα, ηλεκτρονικά παιχνίδια, MP3 κ.λπ.) Οι εργαζόμενοι δε φέρουν καμία ευθύνη σε περίπτωση απώλειάς τους. Σε κάθε περίοδο, ανάλογα με την ηλικία των παιδιών που συμμετέχουν, η εκδρομή δύναται να πραγματοποιηθεί σε δύο (2) φάσεις. Σε περίπτωση όμως που η λειτουργία της κατασκήνωσης το απαιτεί, η εκδρομή δύναται να μην πραγματοποιηθεί. Σε περίπτωση ανωτέρας βίας και απρόβλεπτων συνθηκών, το πρόγραμμα των δραστηριοτήτων της Κατασκήνωσης μπορεί να μεταβληθεί χωρίς προειδοποίηση. Η ώρα άφιξης είναι 07:30 έως 09:00 ενώ η ώρα αποχώρησης είναι από τις 14:00 έως τις 15:30.  
