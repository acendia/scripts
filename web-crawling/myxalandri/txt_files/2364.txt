Title:
ΕΥΔΑΠ: Σύσταση στους κατοίκους της Ανατολικής Αττικής για συνετή χρήση νερού
Description:
Η ΕΥΔΑΠ ενημερώνει ότι η μεγάλη πυρκαγιά που εξελίσσεται στην περιοχή της Βαρυμπόμπης τις τελευταίες ώρες, είχε ως αποτέλεσμα να τεθεί εκτός λειτουργίας το αντλιοστάσιο στο ρέμα της Χελιδονούς λόγω διακοπής ηλεκτροδότησης στην περιοχή. Ειδικότερα, μέσω της συγκεκριμένης εγκατάστασης υδροδοτούνται οι περιοχές: Αγία Παρασκευή, Χολαργός, Γέρακας, Παλλήνη, Παιανία, Γλυκά Νερά, Κάτζα, Κορωπί, Κερατέα, Λαυρεωτική, Μαρούσι, Χαλάνδρι και περιοχές του Δήμου Διονύσου. Τα συνεργεία της ΕΥΔΑΠ από την πρώτη στιγμή καταβάλλουν τεράστιες προσπάθειες, θέτοντας σε λειτουργία εναλλακτικούς τρόπους υδροδότησης, προκειμένου να συνεχιστεί απρόσκοπτα η τροφοδότηση των παραπάνω περιοχών. Ωστόσο, η πυρκαγιά βρίσκεται προς το παρόν σε πλήρη εξέλιξη με απροσδιόριστο χρόνο αποκατάστασης της βλάβης ηλεκτροδότησης του αντλιοστασίου. Στο πλαίσιο αυτό, η ΕΥΔΑΠ συνιστά στους κατοίκους των παραπάνω περιοχών να καταναλώνουν νερό με τη μέγιστη δυνατή σύνεση. Η Εταιρεία βρίσκεται σε διαρκή επικοινωνία και πλήρη συνεργασία με τις επιχειρησιακές δυνάμεις που δρουν στην περιοχή, επιδιώκοντας την τάχιστη αποκατάσταση λειτουργίας του αντλιοστασίου. 4/8/2021 - ΝΕΑ ΕΝΗΜΕΡΩΣΗ ΕΥΔΑΠ: Αποκαταστάθηκε πλήρως η υδροδότηση στην Ανατολική Αττική Σε πλήρη αποκατάσταση της υδροδότησης στην Ανατολική Αττική έχει προχωρήσει η ΕΥΔΑΠ, με τη συνδρομή του ΔΕΔΔΗΕ. Η υδροδότηση των περιοχών Αγία Παρασκευή, Χολαργός, Γέρακας, Παλλήνη, Παιανία, Γλυκά Νερά, Κάτζα, Κορωπί, Κερατέα, Λαυρεωτική, Μαρούσι, Χαλάνδρι και περιοχών του Δήμου Διονύσου που δεν διακόπηκε αλλά σημείωσε πτώση της πίεσης, έχει αποκατασταθεί πλήρως χάρη στην πλήρη και αποτελεσματική κινητοποίηση των συνεργείων της ΕΥΔΑΠ και του ΔΕΔΔΗΕ.
