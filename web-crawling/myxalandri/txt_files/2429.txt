Title:
“Ξυπνάει” το Μελτέμι στο Χαλάνδρι
Description:
Το Χαλάνδρι ήταν, εν τέλει, από τις πλέον επηρεαζόμενες, από το κύμα ζέστης των περασμένων εβδομάδων, περιοχές της Αττικής. Σύμφωνα με τον &quot;Μετεωρολογικό Σταθμό Χαλανδρίου&quot; του Εθνικού Αστεροσκοπείου Αθηνών, από τις 21/6/2021 που ξεκίνησε η θερμή περίοδος μέχρι τις 2/7/2021 που ολοκληρώθηκε, η θερμοκρασία ξεπέρασε τους 35°C κατά τη διάρκεια 7 ημερών ενώ η απόλυτα μέγιστη θερμοκρασία (39,2°C), σημειώθηκε την 1η Ιουλίου. Βασικός λόγος για τον οποίο το, κατά τα άλλα, δροσερό, προάστιο, &quot;μπήκε στο μάτι&quot; του καύσωνα ήταν το γεγονός ότι κατά τις περισσότερες ημέρες επικράτησαν ασθενείς άνεμοι με αποτέλεσμα, τον &quot;πρώτο λόγο&quot; να &quot;πάρουν&quot; οι θαλάσσιες αύρες, το θαλασσινό αεράκι που μεταφέρει δροσερό αέρα από τις θάλασσες προς τις ακτές. Καθώς το Χαλάνδρι και η ευρύτερη περιοχή των βορείων προαστίων βρέθηκε στο σημείο όπου συνέκλιναν οι αύρες από τον Σαρωνικό Κόλπο με τις αύρες από την Ανατολική Αττική, δημιουργήθηκε μία ζώνη όπου &quot;εγκλωβίστηκε&quot; ο θερμότερος ηπειρωτικός αέρας. Αποτέλεσμα αυτής της εξέλιξης, ήταν, οι θερμοκρασίες στα βόρεια, βορειοδυτικά και βορειοανατολικά προάστια να ήταν σημαντικά υψηλότερες από αυτές που παρατηρούνταν στα νότια προάστια της Αθήνας αλλά και από τις θερμοκρασίες που κατεγράφησαν στο κέντρο των Αθηνών (!). Παρόλα αυτά, η Αττική, στο σύνολό της, δεν επηρεάστηκε σε τόσο σημαντικό βαθμό όσο άλλες περιοχές της χώρας (ειδικά στην Πελοπόννησο, σε άλλες περιοχές της Στερεάς Ελλάδας, στη Θεσσαλία και την Κρήτη, πολλά θερμόμετρα μέτρησαν θερμοκρασίες άνω των 40°C με μέγιστη τιμή 44,3°C, στον σταθμό του &quot;Νεροκόρου Χανίων&quot; που είναι εγκατεστημένος από το ΕΑΑ). Το πολυήμερο κύμα ζέστη, αποχώρησε στις 3/7 με τη θερμοκρασία να σημειώνει αισθητή πτώση, η ζέστη, ωστόσο, αν και σε πιο &quot;φυσιολογικά&quot; πλαίσια, συνεχίζεται στην περιοχή και ένας από τους βασικούς λόγους είναι πως το &quot;Μελτέμι&quot; το &quot;φυσικό κλιματιστικό&quot; του Αιγαίου και της ανατολικής Ελλάδας, βρέθηκε &quot;σε λήθαργο&quot;. Ο Ετησίας (όπως είναι η αρχαία ελληνική ονομασία του Μελτεμιού η οποία έχει να κάνει με την ετήσια περιοδικότητα που παρουσιάζουν αυτοί οι άνεμοι με το να κάνουν την εμφάνισή τους κάθε Καλοκαίρι και να εξαφανίζονται κατά τη διάρκεια της ψυχρής περιόδου), &quot;ξυπνάει&quot;, σήμερα, στην Αττική και από την Πέμπτη προβλέπεται να κυριαρχήσει, κατά διαστήματα ενισχυμένος, για αρκετές ημέρες. Με το Μελτέμι να &quot;παίρνει την μπάλα&quot; και στο Χαλάνδρι, ο καιρός τις επόμενες ημέρες αναμένεται να &quot;δροσίσει&quot; ενώ η ηλιοφάνεια θα επικρατεί, η υγρασία θα περιοριστεί και η ατμόσφαιρα θα χαρακτηριστεί από έντονη διαύγεια. Σύμφωνα με τα διαθέσιμα προγνωστικά στοιχεία οι βοριάδες, θα είναι πιο ενισχυμένοι από την Πέμπτη το μεσημέρι μέχρι και την Κυριακή το απόγευμα με την ένταση, στο Χαλάνδρι, να φτάνει, κατά διαστήματα, τα 6bf και τις ριπές των ανέμων να ξεπερνούν τα 60km/h. Η θερμοκρασία, σε μικρή πτώση, θα φτάνει, τα μεσημέρια, στα επίπεδα των 30°C και τις νύχτες θα πέφτει κοντά στους 25°C. Καθώς η πτώση της θερμοκρασίας θα συνδυαστεί με ενισχυμένους ανέμους και σχετικά χαμηλή υγρασία, το αίσθημα της ζέστης θα είναι σημαντικά ασθενέστερο σε σχέση με αυτό των προηγούμενων ημερών. Αξίζει, τέλος, να σημειωθεί πως δεδομένης της παρατεταμένης ανομβρίας και των υψηλών θερμοκρασιών που έχουν προηγηθεί, τα δάση της Αττικής είναι πολύ ευάλωτα στις πυρκαγιές και καθώς το Μελτέμι θα επικρατήσει, οι συνθήκες, από την Πέμπτη και για αρκετές ημέρες θα είναι πολύ επικίνδυνες όσον αφορά την εκδήλωση και εξάπλωση πυρκαγιών. Καλό θα είναι, να υπάρχει επαγρύπνηση καθώς, όπως πολλές φορές, έχει αποδειχθεί, λίγα λεπτά αρκούν ώστε μία μικρή φλόγα να εξελιχθεί σε ανεξέλεγκτη &quot;πύρινη λαίλαπα&quot;! Γεώργιος ΠαπακωστόπουλοςΑναλυτής-προγνώστης καιρού / Συντονιστής προγνώσεων καιρού SiMeteo.gr
