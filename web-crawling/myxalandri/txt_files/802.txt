Title:
Συνελήφθη 38χρονος για κλοπή χαλκοσωλήνων από κατάστημα στην Αγία Παρασκευή - Πλούσια η δράση του σε Χαλάνδρι 
Description:
Συνελήφθη, στο πλαίσιο της αυτόφωρης διαδικασίας, βραδινές ώρες της 11ης Μαΐου 2023, στην Αγία Παρασκευή, από αστυνομικούς της Άμεσης Δράσης, 38χρονος αλλοδαπός για κλοπή και βία κατά υπαλλήλων και δικαστικών προσώπων. Ειδικότερα, σύμφωνα με την ΕΛ.ΑΣ., ανωτέρω περιπολούντες αστυνομικοί εντόπισαν τον κατηγορούμενο την ώρα που αφαιρούσε χαλκοσωλήνες από κατάστημα στην περιοχή της Αγίας Παρασκευής. Στη θέα των αστυνομικών, απέρριψε το μέρος του σωλήνα που μόλις είχε αφαιρέσει και τράπηκε σε φυγή. Οι αστυνομικοί τον ακολούθησαν και λίγο αργότερα τον ακινητοποίησαν, με τον δράστη να προσπαθεί να ματαιώσει τη σύλληψή του ασκώντας σωματική βία σε βάρος των αστυνομικών. Στη συνέχεια, οδηγήθηκε στο Τμήμα Ασφάλειας Αγίας Παρασκευής, που επιλήφθηκε της προανακριτικής διαδικασίας. Από την περαιτέρω έρευνα της ανωτέρω υπηρεσίας και έπειτα από κατάλληλη αξιοποίηση αποδεικτικών μέσων, εξιχνιάστηκαν επιπλέον 9 περιπτώσεις κλοπών, σε καταστήματα και κυλικεία νοσοκομείων στις περιοχές της Αγίας Παρασκευής, του Χαλανδρίου και του Χολαργού, στις οποίες ο κατηγορούμενος αφού προέβαινε στη διάρρηξή τους, αφαιρούσε χρηματικά ποσά, αντικείμενα και εμπορεύματα. Ο συλληφθείς οδηγήθηκε στην Εισαγγελία Πλημμελειοδικών Αθηνών, ενώ η έρευνα για τη συμμετοχή του και σε άλλες παρόμοιες αξιόποινες πράξεις συνεχίζεται.  
