Title:
Συνεχίζονται από την Περιφέρεια Αττικής οι εργασίες αποκατάστασης του οδοστρώματος στην Παπανικολή
Description:
Με εντολή του περιφερειάρχη Αττικής Γιώργου Πατούλη, συνεχίζονται με εντατικούς ρυθμούς οι εργασίες αποκατάστασης της βλάβης που προκλήθηκε μετά τα ακραία καιρικά φαινόμενα της κακοκαιρίας «Μπάλλος» στην οδό Παπανικολή στον Δήμο Χαλανδρίου, εξαιτίας κακοτεχνίας από πλευράς εταιρείας δικτύου τηλεφωνικών επικοινωνιών. Από την πρώτη στιγμή, τα συνεργεία της Περιφέρειας Αττικής έσπευσαν για αυτοψία στο σημείο, όπου διαπιστώθηκε εκτεταμένη υποχώρηση του οδοστρώματος. Μετά την τοποθέτηση σήμανσης για την αποφυγή ατυχημάτων και τις απαραίτητες κυκλοφοριακές ρυθμίσεις από την Τροχαία, ξεκίνησαν άμεσα οι εργασίες διερεύνησης και αποκατάστασης του προβλήματος. Διαπιστώθηκε κακοτεχνία που οφείλεται στο γεγονός ότι κατά το παρελθόν εταιρεία τηλεφωνικών δικτύων (κατά πάσα πιθανότητα ο ΟΤΕ) είχε διατηρήσει τον πλακοσκεπή αγωγό ομβρίων, με τη μέθοδο της κατευθυνόμενης διάτρησης (χωρίς δηλαδή ανοιχτή διατομή), και δημιούργησε ρήγμα στον αγωγό ομβρίων (παλιό αγωγό κατασκευασμένο από την ΕΥΔΑΠ), με αποτέλεσμα η πάροδος των χρόνων και η έντονη βροχόπτωση να προκαλέσει την καθίζηση του οδοστρώματος. Όλη την εβδομάδα εντατικά θα πραγματοποιούνται εργασίες αποκατάστασης (σιδέρωμα, καλούπωμα, σκυροδέτηση τοιχείων, επίχωση) και αναμένεται η ασφαλτόστρωση της οδού να ολοκληρωθεί το Σάββατο (23/10), με στόχο ανάλογα και με τις καιρικές συνθήκες να δοθεί το συντομότερο δυνατό η οδός σε κυκλοφορία και να επανέλθει η κανονικότητα. «Εργαζόμαστε από την πρώτη στιγμή εντατικά και μεθοδικά για την αποκατάσταση της βλάβης με τον καλύτερο δυνατό τεχνικά τρόπο. Ζητούμε την κατανόηση των οδηγών καθώς όλες οι εργασίες γίνονται για την προάσπιση της ασφάλειάς τους», δήλωσε η αντιπεριφερειάρχης Βορείου Τομέα Αθηνών Λουκία Κεφαλογιάννη.   Σχετικά άρθρα: Καθίζηση οδοστρώματος στην Παπανικολή στο Χαλάνδρι - Εκτροπή της κυκλοφορίας Ο Δήμος Χαλανδρίου για την καθίζηση στην Παπανικολή Δήμος Χαλανδρίου: Πού οφείλεται η καθίζηση του οδοστρώματος στην οδό Παπανικολή Προσωρινές κυκλοφοριακές ρυθμίσεις στην Παπανικολή στο Χαλάνδρι, λόγω έκτακτων εργασιών  
