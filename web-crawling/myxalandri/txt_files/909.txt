Title:
Aπολογισμός πεπραγμένων της διοίκησης Γ. Πατούλη στο Περιφερειακό Συμβούλιο Αττικής
Description:
Το έργο που έχει γίνει από τον Σεπτέμβριο του 2019 έως σήμερα σε όλους τους τομείς της καθημερινότητας από τη σημερινή διοίκηση της Περιφέρειας «γυρίζοντας» οριστικά σελίδα στην Αττική, παρουσιάστηκε από τον Γ. Πατούλη σε ειδική συνεδρίαση του Περιφερειακού Συμβουλίου της Αττικής. Αναλυτικά η ανακοίνωση: «Με το έργο μας, η Αττική αλλάζει και δεν γυρίζει πίσω - Θα διεκδικήσουμε ξανά την ψήφο των πολιτών, για να πάμε την Αττική ακόμη πιο ψηλά» «Κάθε μέρα που περνά η Αττική αλλάζει προς το καλύτερο και δεν γυρίζει πίσω» ανέφερε εισαγωγικά ο Περιφερειάρχης ενώ με αφορμή τον εκλογικό χαρακτήρα της χρονιάς που διανύουμε, επισήμανε ότι με τις ισχυρές βάσεις που δημιουργήθηκαν, «θα στηρίξουμε και τη νέα μας προσπάθεια το 2023, ώστε με σχέδιο, όραμα και έργο, η Αττική να ανέβει ακόμη πιο ψηλά». Ειδικότερα εστίασε στα 2.000 έργα, που υλοποιούνται σε όλους τους Δήμους της Αττικής, με προϋπολογισμό άνω των 2 δις ευρώ, στα πάνω από 150 αντιπλημμυρικά έργα που έγιναν σε όλο το Λεκανοπέδιο με στόχο την καλύτερη θωράκιση της Αττικής και των πολιτών, στα σημαντικά έργα οδικής ασφάλειας, στη λειτουργία ενός ισχυρού δικτύου 292 κοινωνικών δομών, που στηρίζει την καθημερινότητα περισσότερων από 255.000 συνανθρώπων μας. Παράλληλα αναφέρθηκε στην ενίσχυση σημαντικών δομών δημόσιας υγείας στην Αττική, στη στήριξη 10.000 μικρών επιχειρήσεων, αλλά και στην εξασφάλιση ευρωπαϊκής χρηματοδότηση ύψους 365 εκ. ευρώ, της μεγαλύτερης που δόθηκε ποτέ σε Περιφέρεια της Ευρώπης για έναν και μόνο έργο, για την υλοποίηση της ανάπλασης του Φαληρικού Όρμου. Ιδιαίτερη αναφορά έκανε στο ολοκληρωμένο πρόγραμμα ανακύκλωσης που υλοποιείται σε όλους τους Δήμους της Αττικής αλλά και στις σημαντικές επιδόσεις της διοίκησης στη διαχείριση του ΕΣΠΑ, πετυχαίνοντας 95% απορροφητικότητα στην αξιοποίηση των κονδυλίων, όταν η αντίστοιχη επίδοση της προηγούμενης διοίκησης ήταν μόλις 25%. «Και είναι αυτή που εξασφάλισε επιπλέον αύξηση κατά 54% των πόρων του νέου ΕΣΠΑ 2021-2027 (1,6 δις ευρώ), διασφαλίζοντας πως και τα επόμενα χρόνια, θα είναι περίοδος δημιουργίας και ανάπτυξης για την Αττική» ανέφερε χαρακτηριστικά ο Περιφερειάρχης. «Κάποιοι επιλέγουν την τυπολατρία και την υποκρισία. Εμείς μιλάμε με έργα» Σχολιάζοντας την αποχώρηση μερίδας των παρατάξεων της αντιπολίτευσης με το πρόσχημα ότι αμφισβητείται η νομιμοποίηση της συνεδρίασης του ΠΕΣΥ, ο κ. Πατούλης τους απέδωσε υποκρισία, τονίζοντας πως «για άλλη μία φορά αποδείχθηκαν κατώτεροι των περιστάσεων». «Κάποιοι επιλέγουν την τυπολατρία, εμείς μιλάμε με έργα» ανέφερε και πρόσθεσε χαρακτηριστικά: «Αναρωτιέμαι που ήταν οι σημερινοί τυπολάτρες όταν σε πρόσφατη συνεδρίαση περιφερειακός σύμβουλος παράταξης της αντιπολίτευσης απέσπασε με εντελώς αντιδημοκρατικό τρόπο, τον υπολογιστή του Προέδρου του Περιφερειακού Συμβουλίου, διακόπτοντας τη συνεδρίαση. Τότε δεν βρήκαν τίποτα παράνομο και άξιο να καταγγελθεί; Αυτό είναι ύψιστη υποκρισία. Σε αυτή τη γεμάτη προκλήσεις εποχή που διανύουμε η χώρα «ζητά» σοβαρότητα, ενότητα, συναίσθηση και όχι τέτοιου είδους τερτίπια. Οι πολίτες καταλαβαίνουν και θα δώσουν την «απάντηση» τους στις εκλογές του Οκτωβρίου, προκειμένου να μπορέσουμε να συνεχίσουμε ενισχυμένοι το έργο μας. Σε αυτούς που δεν έχουν να παρουσιάσουν τίποτα από το παρελθόν, που μετρήθηκαν και βρέθηκαν ελλιποβαρείς, εμείς θα συνεχίσουμε να απαντάμε μόνο με το έργο μας». «Χωρίς την απλή αναλογική θα μπορέσουμε να διοικήσουμε με τα χέρια λυμένα» Αναφερόμενος στα προβλήματα που προκάλεσε η απλή αναλογική στην Αυτοδιοίκηση, ο κ. Πατούλης τόνισε μεταξύ άλλων: «Ευτυχώς, οι επόμενες αιρετές διοικήσεις της αυτοδιοίκησης πρώτου και δεύτερου βαθμού, που θα προκύψουν από τις εκλογές του Οκτωβρίου, θα έχουν τη δυνατότητα να διοικήσουν. Δεν θα εξαρτιώνται ούτε από νομοθετικές πρωτοβουλίες της κάθε κυβέρνησης, ούτε από συναλλαγές και συμφωνίες που θα γίνουν πίσω από κλειστές κουρτίνες. Κι αυτός είναι ένας από τους λόγους που θα διεκδικήσουμε ξανά την ψήφο των πολιτών. Γιατί αυτή τη φορά θα έχουμε τα χέρια μας λυμένα και θα μπορούμε να εφαρμόσουμε το πρόγραμμά μας χωρίς εμπόδια». «Είμαι περήφανος για το έργο μας» Προχωρώντας στον απολογισμό ο Περιφερειάρχης δήλωσε περήφανος για το έργο που έχει γίνει στην Περιφέρεια τα τελευταία 3.5 χρόνια. «Είχαμε την ικανότητα να διεκδικήσουμε χρήματα που κανείς δεν είχε μέχρι σήμερα διεκδικήσει. Τα 365 εκ. ευρώ για την ανάπλαση του Φαληρικού όρμου, αποτελούν παράδειγμα αποτελεσματικότητας και διαχειριστικής ικανότητας» τόνισε και επισήμανε ότι το έργο της Περιφερειακής Αρχής αγγίζει όλες τις πτυχές της καθημερινότητας αναδεικνύοντας την Αττική σε: Πράσινη Περιφέρεια γιατί εφαρμόζει περιβαλλοντικές πολιτικές: βιώσιμης ανάπτυξης και της κυκλικής οικονομίας, ενεργειακής αναβάθμισης, ανακύκλωση. Περιφέρεια Ασφάλειας, με περισσότερο φωτεινούς δρόμους, έργα που θωρακίζουν από ακραίες καταστάσεις και άλλα που θα υλοποιηθούν στη βάση σχεδιασμού μέσω συνεργασιών με εγκρίτους επιστημονικούς φορείς. Περιφέρεια ανθρωπιάς / αλληλεγγύης, με ουσιαστικά μέτρα και πολιτικές όπως: η αναβάθμιση της δημόσιας, η στήριξη δοκιμαζόμενων λαών από πολέμους ή φυσικές καταστροφές Τα σημαντικά έργα και παρεμβάσεις της διοίκησης Γ. Πατούλη Διατρέχοντας τα σημαντικότερα έργα που υλοποίησε η σημερινή διοίκηση της Περιφέρειας, ο κ. Πατούλης εστίασε στα εξής: Έργα αποχέτευσης, με κατασκευή νέου αποχετευτικού δικτύου μήκους 1.500 χλμ., κυρίως στην Ανατολική Αττική, νέα Κέντρα Επεξεργασίας Λυμάτων και νέους βιολογικούς καθαρισμούς. Επενδύουμε στη νέα γενιά με πράξεις. Ολοκληρώθηκαν 29 νέα σχολικά συγκροτήματα και 271 νέες σχολικές αίθουσες, με ωφελούμενους 6.235 μαθητές, ενώ προχωρούν οι μελέτες για 23 ακόμη. Έγιναν παρεμβάσεις που καθιστούν τις μετακινήσεις πεζών και οχημάτων πιο ασφαλείς. Νέοι οδικοί άξονες, κυρίως στο περιφερειακό δίκτυο, εκατομμύρια τετραγωνικά μέτρα νέου ασφαλτοτάπητα σε όλη την Αττική, ενίσχυση του οδοφωτισμού με τοποθέτηση 25.000 νέων φωτιστικών σωμάτων led, που κάνουν τους δρόμους πιο φωτεινούς, πιο ασφαλείς κι εξοικονομούν 60% ενέργεια. Τοποθετούνται 5 νέες πεζογέφυρες , κάμερες για παραβίαση του ερυθρού σηματοδότη, αναβαθμίζονται οι υπόγειες διαβάσεις. Λειτουργεί ένα ισχυρό δίκτυο 292 κοινωνικών δομών, που στηρίζει την καθημερινότητα περισσότερων από 255.000 συνανθρώπων μας, ενώ άλλες 60.000 οικογένειες λαμβάνουν τρόφιμα μέσω του ΤΕΒΑ. Ενισχύθηκε σημαντικά οι δομές δημόσιας υγείας της Αττικής, με παράδοση σύγχρονου εξοπλισμού, με την κατασκευή ενός νέου Αστικού Κέντρου Υγείας στο Κερατσίνι, με την ενίσχυση του ΕΚΑΒ με νέα μέσα, με τη διασφάλιση της μισθοδοσίας 1.481 ιατρών και νοσηλευτών, που στελέχωσαν το ΕΣΥ την περίοδο της πανδημίας. Από το Σεπτέμβριο του 2019 ως σήμερα στην Περιφέρεια Αττικής βάζουμε την ανακύκλωση στην καθημερινότητα των πολιτών. Αξιοποιώντας πόρους της Ευρώπης ύψους 200 εκ. ευρώ με τα οποία αγοράσαμε και μοιράζουμε δωρεάν στους Δήμους 1.000 γωνιές ανακύκλωσης, 200 καφέ απορριμματοφόρα και 45.000 κάδους, για τη λειτουργία χωριστού ρεύματος συλλογής βιοαποβλήτων. «Πήγαμε την απορρόφηση του ΕΣΠΑ από το 27% στο 95%» Ιδιαίτερη έμφαση έδωσε στην ομιλία του στις υψηλές επιδόσεις της διοίκησης στον τομέα της διαχείρισης του ΕΣΠΑ. «Θέλω να επισημάνω πως τη χρονιά που μας πέρασε, το 2022, διεκδικήσαμε κι εξασφαλίσαμε μέσα από το νέο ΕΣΠΑ και το Περιφερειακό Πρόγραμμα Αττική 2021-2027 1,6 δισεκατομμύριο ευρώ. Ποσό αυξημένο κατά 54% σε σχέση με την περίοδο 2014-2020, όμως οι συγκρίσεις δεν αφορούν μόνον το νέο ΕΣΠΑ» ανέφερε και πρόσθεσε χαρακτηριστικά: «Η σημερινή Διοίκηση αποδείχθηκε ακόμη πιο αποτελεσματική όσον αφορά και το προηγούμενο ΕΣΠΑ. Τα στοιχεία, όπως μου τα έδωσαν οι υπηρεσίες μας, λένε χαρακτηριστικά: Από τον Ιούνιο του 2014 ως τον Αύγουστο του 2019, είχαν ενταχθεί 526 πράξεις στο ΕΣΠΑ είχαν πληρωθεί 286.857.842 ευρώ και η απορρόφηση βρισκόταν στο 27,2%. Από το Σεπτέμβριο του 2019 ως και τις 23 Μαρτίου του 2023, έχουν ενταχθεί 11.869 πράξεις στο ΕΣΠΑ έχουν πληρωθεί 801.747.302 ευρώ και η απορρόφηση βρισκόταν στο 95,4. Τα νούμερα αυτά, μιλούν από μόνα τους. Δεν θα ισχυρισθώ ότι λύσαμε όλα τα προβλήματα, όμως η σημερινή Αττική δεν έχει σχέση με την Αττική του 2019. Στις ισχυρές λοιπόν βάσεις που δημιουργήσαμε με το έργο και την προσπάθεια μας εγώ και οι συνεργάτες μου, θα στηρίξουμε και τη νέα μας προσπάθεια. Ενωμένοι Ξεκινήσαμε το 2019. Κι Ενωμένοι Συνεχίζουμε και το 2023. Διαρκώς δίπλα στον πολίτη. 24 ώρες το 24ωρο, 365 μέρες το χρόνο» υπογράμμισε κλείνοντας ο κ. Πατούλης. Στη συνέχεια της συνεδρίασης οι αρμόδιοι Αντιπεριφερειάρχες παρουσίασαν το έργο στον τομέα τους.  
