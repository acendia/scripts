Title:
Περιφέρεια Αττικής: Κερδίζει συνεχώς την εμπιστοσύνη των πολιτών το 1544 για την άμεση επίλυση προβλημάτων στο
Description:
Σε σημαντικό τεχνολογικό εργαλείο στο στρατηγικό στόχο της Περιφέρειας Αττικής για την προάσπιση και αναβάθμιση της οδικής ασφάλειας στους δρόμους της Αττικής, αναδεικνύεται το τετραψήφιο νούμερο 1544, μέσω του οποίου οι πολίτες έχουν αποκτήσει έναν άμεσο δίαυλο επικοινωνίας με τις υπηρεσίες της Περιφέρειας για την έγκαιρη αντιμετώπιση τυχόν προβλημάτων που αντιμετωπίζουν στο οδικό δίκτυο αρμοδιότητας της Περιφέρειας. Ήδη, το τηλεφωνικό κέντρο του 1544, το οποίο λειτουργεί όλο το 24ωρο, σύμφωνα με τα πρόσφατα στατιστικά στοιχεία για την περίοδο 23/02/2022 έως 16/12/2022 έχει καταγράψει 1392 αναφορές - αιτήματα πολιτών, από τα οποία έχουν διεκπεραιωθεί τα 1347, ενώ βρίσκονται σε διαδικασία επίλυσης 45 (αφορούν μελέτες εγκατάστασης φωτεινών σηματοδοτών). Παράλληλα, το 1544 δέχθηκε 513 αιτήματα που αφορούσαν αρμοδιότητες άλλων φορέων (δήμους, ΔΕΚΟ, εταιρείες τηλεπικοινωνιών) και τα οποία δρομολογήθηκαν προς τους αντίστοιχους αρμόδιους φορείς για την επίλυσή τους. Τα αιτήματα - αναφορές αφορούν έκτακτα συμβάντα, φθορές και βλάβες που συμβαίνουν στους κεντρικούς οδικούς άξονες του λεκανοπεδίου της Αττικής, ενώ ένας ολόκληρος μηχανισμός διαχείρισης και διεκπεραίωσης των αιτημάτων βρίσκεται σε διαρκή επαγρύπνηση, έτσι ώστε να γίνεται άμεσα η προώθηση των αναφορών στις αρμόδιες υπηρεσίες και στα εξειδικευμένα συνεργεία της Περιφέρειας Αττικής. Ταυτόχρονα, η επιστημονική ομάδα των συγκοινωνιολόγων της Περιφέρειας με τη χρήση νέων τεχνολογιών, αντλεί ποιοτικά κυκλοφοριακά στοιχεία, τα οποία επεξεργάζεται η Διεύθυνση Διαχείρισης Μητροπολιτικών Υποδομών για τη βελτίωση των κυκλοφοριακών συνθηκών. Ο περιφερειάρχης Αττικής Γ. Πατούλης αναφερόμενος σχετικά επισημαίνει: «Με τη αξιοποίηση των νέων τεχνολογιών εξασφαλίζουμε αφενός την άμεση επικοινωνία με τους πολίτες που εντοπίζουν κάποιο πρόβλημα στο οδικό δίκτυο, αφετέρου αποκτούμε την δυνατότητα να ανταποκρινόμαστε με ταχύτητα στην αποκατάσταση των όποιων προβλημάτων. Το 1544 είναι μια δράση καίρια σημασίας, η οποία θα αναβαθμιστεί περαιτέρω με την εγκατάσταση και αξιοποίηση μιας επιπλέον εφαρμογής, η οποία θα έχει τη δυνατότητα γεωπροσδιορισμού της θέσης από την οποία ο πολίτης εντοπίζει και καταγράφει το πρόβλημα. Με πράξεις ουσίας και λειτουργικότητας ολοκληρώνουμε τον στρατηγικό μας στόχο για ένα ασφαλέστερο και φιλικότερο οδικό δίκτυο προσθέτοντας σύγχρονα εργαλεία και μεθόδους στην προάσπιση της ασφάλειας πεζών και οδηγών. Ο τετραψήφιος τηλεφωνικός αριθμός 1544, τα ειδικά οχήματα-βαν στη λεωφόρο Κηφισού για τη διευκόλυνση των οδηγών, οι εργασίες συντήρησης στις κεντρικές οδικές αρτηρίες, η αναβάθμιση του ηλεκτροφωτισμού, η συντήρηση των κεντρικών νησίδων, οι νέοι led φωτεινοί σηματοδότες καθώς και οι άμεσες παρεμβάσεις για την άρση επικινδυνοτήτων είναι ο νέος χάρτης που θα αποτυπώσει την νέα εικόνα στους δρόμους της Αττικής μας». 1544: Ο αριθμός της ισχυρής συμμαχίας Περιφέρειας - πολιτών για την οδική ασφάλεια Το τετραψήφιο τηλεφωνικό νούμερο 1544 είναι ο τηλεφωνικός αριθμός με τον οποίο οι πολίτες της Αττικής μπορούν να επικοινωνούν 24 ώρες το εικοσιτετράωρο 365 μέρες το χρόνο, με το κέντρο διαχείρισης κυκλοφορίας της Περιφέρειας Αττικής. Μέσω του νέου αυτού αριθμού οι πολίτες έχουν τη δυνατότητα να αναφέρουν τυχόν προβλήματα που αντιμετωπίζουν στο οδικό δίκτυο αρμοδιότητας της Περιφέρειας. Αναλυτικότερα μπορούν να αναφέρουν: Εκτεταμένες διαρροές επικίνδυνων υλικών στο οδόστρωμα (π.χ. λάδια, πετρέλαια, λάστιχα, προφυλακτήρες). Προβλήματα στη φωτεινή σηματοδότησης και τον ηλεκτροφωτισμό (π.χ. καμένες λάμπες). Ζημιές που προκύπτουν από τροχαία ατυχήματα (πχ. κατεστραμμένα στηθαία, πτώσεις ιστών). Φθορές στο οδόστρωμα (π.χ. καθίζηση, λακκούβες, σβησμένες διαγραμμίσεις, κατεστραμμένες πινακίδες σήμανσης). Ύπαρξη υλικών που μπορεί να φράξουν τα φρεάτια απορροής υδάτων και να δημιουργήσουν προβλήματα στο οδικό δίκτυο. Το Κέντρο Διαχείρισης Κυκλοφορίας, αφού ιεραρχήσει τις σχετικές πληροφορίες, άμεσα προβαίνει στις κατάλληλες προληπτικές ενέργειες και δράσεις αποκατάστασης των προβλημάτων. Να σημειωθεί για την καλύτερη ενημέρωση των πολιτών έχουν εγκατασταθεί 3.000 μικρές πινακίδες με τον τετραψήφιο τηλεφωνικό αριθμό 1544 στους ιστούς των φωτεινών σηματοδοτών σε κεντρικούς οδικούς άξονες της Αττικής. Οι πινακίδες διαθέτουν κωδικό QR code για να μπορούν οι πεζοί με μια απλή κίνηση να συνδέονται στην ηλεκτρονική σελίδα της περιφέρειας Αττικής από το κινητό τους τηλέφωνο και να έχουν πρόσβαση σε βασικές πληροφορίες που αφορούν στην ασφαλή μετακίνηση τους. Στις πινακίδες έχει προβλεφθεί οι πληροφορίες να αναγράφονται και στην αγγλική γλώσσα, επιτρέποντας και στους επισκέπτες της Αττικής να ενημερώνονται για την ύπαρξη και τη λειτουργία μιας γραμμής. Επιπρόσθετα έχουν τοποθετηθεί 110 πινακίδες διαχείρισης κυκλοφορίας με τον αριθμό 1544 σε όλες τις κεντρικές οδικές αρτηρίες, ενώ οι φωτεινές πινακίδες (matrix) ενημερώνουν τους οδηγούς για την ενεργοποίηση του 1544.  
