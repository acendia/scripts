Title:
«Στα εξώδικα του κ. Ρώμα, η διοίκηση του Δήμου Χαλανδρίου απαντά υπερασπιζόμενη την ελευθερία του λόγου και το
Description:
«Με πρόσχημα δήθεν συκοφαντικούς χαρακτηρισμούς σε βάρος του, ο αντιπεριφερειάρχης Πολιτισμού Χάρης Ρώμας απέστειλε, πρόσφατα, εξώδικα σε διάφορους χρήστες του Facebook -μεταξύ αυτών και στην αντιδήμαρχο Τεχνικών Υπηρεσιών Έλενα Χριστούλη- οι οποίοι με αναρτήσεις τους επέκριναν τη στάση του στο Περιφερειακό Συμβούλιο, όταν εναντιώθηκε σθεναρά στην έκδοση ψηφίσματος στήριξης των καλλιτεχνών, τους αγώνες των οποίων συνεχίζει, σημειωτέον, να απαξιώνει και με νέες του δηλώσεις». Κατόπιν τούτου, η διοίκηση του Δήμου Χαλανδρίου σημειώνει: «Ο κ. Χάρης Ρώμας γνωστοποίησε την πρόθεσή του να είναι υποψήφιος για δήμαρχος Χαλανδρίου πριν από περίπου ενάμιση χρόνο και, τον Οκτώβριο του 2022, ανακοίνωσε και επισήμως την υποψηφιότητά του. Μετά από τόσους μήνες, ΔΕΝ νομιμοποιείται πλέον, να διατηρεί τη θέση του αντιπεριφερειάρχη και συγχρόνως να κάνει προεκλογική εκστρατεία στο Χαλάνδρι με τις δράσεις της Περιφέρειας, οι οποίες γίνονται «κατόπιν εισήγησης του αντιπεριφερειάρχη Πολιτισμού &amp;amp; Αθλητισμού», όπως σημειώνει ο ίδιος, ανερυθρίαστα, στις σχετικές προσκλήσεις. Όλους αυτούς τους μήνες, η διοίκηση του Δήμου περίμενε, όπως και οι πολίτες του Χαλανδρίου άλλωστε, να ακούσουν από τον κ. Χ. Ρώμα τις προγραμματικές του θέσεις για όσα επιδιώκει να κάνει στο Χαλάνδρι. Εις μάτην. Όλο αυτό το διάστημα, το μόνο που είδαμε από τον κ. Ρώμα είναι οι εμφανίσεις του σε τηλεοπτικά πλατό και οι ανακοινώσεις του, οι οποίες βρίθουν προσωπικών επιθέσεων κατά του δημάρχου Χαλανδρίου, και της διοίκησης συνολικά, και απαράδεκτων χαρακτηρισμών, σε ύφος αγοραίο. Ο άνθρωπος που προσφεύγει στα εξώδικα για την προάσπιση της αξιοπρέπειας και της προσωπικότητάς του, θεωρεί απολύτως νόμιμο και ηθικό για τον εαυτό του να αναφέρεται στο δήμαρχο της πόλης και τη διοίκηση με φράσεις του τύπου: «ο περίφημος δοξάστε με», «η πονηρούλα διοίκηση του Δήμου», «οι εντεταλμένοι νάνοι», «ο ανεκδιήγητος δήμαρχος», οι «φτύνουμε εκεί που γλύφαμε (με υ παρακαλώ)», «ο ψευταράκος» δήμαρχος, η διοίκηση που «πιάστηκε με τη γίδα στην πλάτη», η διοίκηση που «τι σόι κουτόχορτο προσπαθεί να ταΐσει τους δημότες», «οι ζηλόφθονες αλεπούδες», «ο γκουρού της Αυτοδιοίκησης», οι «τσάμπα μάγκες», «η μικρόψυχη και κομπλεξική αντίδραση της διοίκησης του Δήμου». Θεωρεί ότι νομιμοποιείται να βάλει κατά του Τύπου υποστηρίζοντας ότι ο Δήμος «έχει φροντίσει να δημιουργήσει πλείστα όσα sites όπου διάφοροι και διάφορες εντεταλμένοι “φωστήρες” λιβανίζουν καθημερινά τον “γκουρού της αυτοδιοίκησης”» ή ότι «ο δήμος έχει αγοράσει ή δημιουργήσει ό,τι κυκλοφορεί σε free press για να τα βλέπουμε και τυπωμένα τα κατορθώματά του». Θεωρεί ότι νομιμοποιείται να⠀…στολίζει συγχρόνως όσους έχουν αντίθεση άποψη από τη δική του με χαρακτηρισμούς,  όπως «χυδαία τρόλια», «ανθρωπάκια με διπλό ρόλο που εξυψώνουν το μεγάλο». Προφανώς δεν αντέχει την κριτική, οποιουδήποτε τύπου. Ήρθε, όμως, η ώρα για τον κ. Ρώμα να κατανοήσει ότι τα δημόσια πρόσωπα, και δη τα πολιτικά, δεν είναι υπεράνω κριτικής. Η ελευθερία του λόγου, με σεβασμό, ασφαλώς, στην αξιοπρέπεια και την προσωπικότητα του πολιτικού αντιπάλου, είναι κατοχυρωμένη στη Δημοκρατία μας. Και επιπλέον είναι αναπόσπαστο κομμάτι της λογικής και της λειτουργίας της σημερινής διοίκησης, όπως και η προάσπιση του πολιτικού πολιτισμού. Δυστυχώς, με τις πρόσφατες ανακοινώσεις του, αλλά και με την αποστολή εξωδίκων, ο κ. Ρώμας αποδεικνύει στην πράξη ότι φοβάται και την ελευθερία του λόγου και την πολιτική αντιπαράθεση, στη βάση πλαισίου αρχών και προγραμματικών δηλώσεων. Ας συνεχίσει λοιπόν ο κ. Ρώμας στη γραμμή της όξυνσης και των τοξικών ανακοινώσεων. Κατανοούμε το άγχος να διατηρήσει εαυτόν, με κάθε τρόπο, στην πολιτική επικαιρότητα του Χαλανδρίου. Τον βεβαιώνουμε ότι δεν θα συμπαρασύρει τη διοίκηση του Δήμου σε μια τέτοια ανούσια αντιπαράθεση χαμηλού επιπέδου, που δεν ενδιαφέρει και δεν αφορά τους πολίτες του Χαλανδρίου. Η διοίκηση του Δήμου θα συνεχίσει να απευθύνεται στους πολίτες, μόνο με το έργο της στην πόλη. Ο κ. Ρώμας μπορεί να συνεχίσει να προκαλεί. ΔΕΝ θα τον ακολουθήσουμε στις λασπομαχίες του. Άλλωστε …όπως έχει μάθει ο καθείς».   
