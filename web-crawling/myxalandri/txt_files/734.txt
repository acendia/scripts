Title:
Ο καιρός το τριήμερο του Αγίου Πνεύματος, στο Χαλάνδρι
Description:
Η ατμοσφαιρική αστάθεια που επικρατεί στη χώρα μας από τον Απρίλιο, όχι απλά επιμένει αλλά, την περασμένη εβδομάδα εντάθηκε σημαντικά με αποτέλεσμα καταιγίδες να εκδηλώνονται, σε καθημερινή βάση, σε πολλές περιοχές της Ελλάδας. Σε αρκετές περιπτώσεις, μάλιστα, τα φαινόμενα ήταν έντονα και συνοδεύτηκαν από εντατική ηλεκτρική δραστηριότητα και χαλαζοπτώσεις. Η Αττική, επηρεάστηκε από την εν λόγω έξαρση της αστάθειας, όχι όμως στον βαθμό που επηρεάστηκαν άλλες περιοχές της χώρας. Τοπικοί όμβροι και καταιγίδες, σημειώθηκαν την Τρίτη και την Τετάρτη, σε αρκετές περιοχές του νομού. Την περασμένη Τρίτη, τα πιο αξιόλογα φαινόμενα σημειώθηκαν στα ανατολικά προάστια της Αθήνας και στα προάστια που πρόσκεινται στην Πάρνηθα ενώ την Τετάρτη η μεσημεριανή καταιγίδα επηρέασε, κυρίως, τα δυτικά προάστια. Το Χαλάνδρι, δεν επηρεάστηκε ιδιαίτερα από τις καταιγίδες αυτές καθώς τα σημεία ανάπτυξης και εξέλιξής τους ήταν σχετικά μακριά από το προάστιο με αποτέλεσμα τα φαινόμενα να είναι παροδικά και οι περισσότεροι κεραυνοί να πέφτουν σε μεγάλες αποστάσεις. Το τριήμερο του Αγίου Πνεύματος, θα εξελιχθεί, στο Χαλάνδρι, με ήπιες καλοκαιρινές συνθήκες καθώς η αστάθεια θα περιοριστεί και η ηλιοφάνεια θα επικρατήσει κατά τις περισσότερες ώρες της ημέρας. Διάσπαρτες νεφώσεις θα αναπτύσσονται κατά τις μεσημεριανές και απογευματινές ώρες και δεν αποκλείεται, ιδιαίτερα το Σάββατο το απόγευμα, η συννεφιά, παροδικά, να πυκνώσει με μικρή πιθανότητα για όμβρους ή καταιγίδες μικρής διάρκειας. Η θερμοκρασία θα σημειώσει άνοδο και θα φτάσει τους 26-28°C. Οι νύχτες όμως θα είναι αρκετά δροσερές με τον υδράργυρο να πέφτει κάτω από 20°C. Όσον αφορά τους ανέμους, θα πνέουν από μεταβλητές διευθύνσεις, γενικά, ασθενείς. Σύμφωνα με τα διαθέσιμα προγνωστικά στοιχεία, οι καλοκαιρινές συνθήκες θα διατηρηθούν και την Τρίτη (6/6). Ωστόσο, από τα μέσα της νέας εβδομάδας η αστάθεια αναμένεται να αυξηθεί, και δεν αποκλείεται, ο ήχος της βροντής, να αντηχήσει και πάλι στο Χαλάνδρι. Καλό μήνα και καλό τριήμερο! Γεώργιος ΠαπακωστόπουλοςΑναλυτής-προγνώστης καιρού / Συντονιστής προγνώσεων καιρού SiMeteo.gr  
