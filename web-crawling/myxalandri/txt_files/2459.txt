Title:
Συνελήφθη έπειτα από καταδίωξη 61χρονος για κλοπές, με δράση και στο Χαλάνδρι
Description:
Συνελήφθη στο πλαίσιο της αυτόφωρης διαδικασίας, πρωινές ώρες της 11ης Ιουνίου 2021 στη Γλυφάδα, από αστυνομικούς της Άμεσης Δράσης (Ομάδας ΔΙ.ΑΣ.), 61χρονος ημεδαπός για κλοπές κατ’ εξακολούθηση, απείθεια και για παράβαση της νομοθεσίας περί όπλων. Λίγο πριν, ο ανωτέρω είχε διαρρήξει διαδοχικά κεντρικές θύρες τριών καταστημάτων στην περιοχή της Γλυφάδας, αφαιρώντας χρηματικό ποσό, ταμπλέτες, μηχάνημα POS και διάφορα έγγραφα. Οι αστυνομικοί της Ομάδας ΔΙ.ΑΣ που έσπευσαν άμεσα στο σημείο, εντόπισαν τον 61χρονο να επιβαίνει σε αυτοκίνητο και τον κάλεσαν να το ακινητοποιήσει, πλην όμως αυτός ανέπτυξε ταχύτητα. Ακολούθησε καταδίωξη μέχρι την ακινητοποίησή του σε κοντινή απόσταση. Στην κατοχή του βρέθηκαν και κατασχέθηκαν πλήθος διαρρηκτικών εργαλείων, σπρέι πιπεριού, αυτοσχέδιο μαχαίρι, αυτοσχέδια ξύλινη ράβδος, καθώς επίσης και τα αφαιρεθέντα αντικείμενα από τις τρεις προαναφερθείσες διαδοχικές κλοπές στα καταστήματα. Σε επακόλουθη έρευνα στην οικία του, βρέθηκαν και κατασχέθηκαν μεταξύ άλλων πλήθος κινητών τηλεφώνων, φωτογραφική μηχανή, μηχάνημα POS και 6 φυσίγγια. Από την περαιτέρω προανακριτική έρευνα του Τμήματος Ασφαλείας Γλυφάδας σε συνεργασία με την Υποδιεύθυνση Ασφαλείας Βορειοανατολικής Αττικής, εξιχνιάστηκαν επιπλέον 6 περιπτώσεις διαρρήξεων - κλοπών σε καταστήματα σε Αθήνα, Ελληνικό, Αγία Παρασκευή, Χολαργό και Χαλάνδρι. Ο κατηγορούμενος έχει συλληφθεί και στο παρελθόν για παρόμοια αδικήματα. Ο συλληφθείς οδηγήθηκε στον Εισαγγελέα Πλημμελειοδικών Αθηνών.
