Title:
Δύο συλλήψεις για ληστείες οδηγών αυτοκινήτων στα Βόρεια Προάστια
Description:
Συνελήφθησαν, απογευματινές ώρες της 24-10-2018, μετά από καταδίωξη από αστυνομικούς της Άμεσης Δράσης (Ομάδα ΔΙ.ΑΣ), δύο ημεδαποί ηλικίας 30 και 47 ετών, οι οποίοι νωρίτερα έθραυσαν διαδοχικά υαλοπίνακες από δύο αυτοκίνητα και αφαίρεσαν από το πρώτο μία τσάντα. Αστυνομικοί της Ομάδας ΔΙ.ΑΣ, μετά από αναζητήσεις, εντόπισαν τους δράστες να κινούνται με δίκυκλη μοτοσυκλέτα στον Διόνυσο, ενώ σε σήμα τους για έλεγχο δεν συμμορφώθηκαν και για τον λόγο αυτό ακολούθησε καταδίωξη όπου τελικά ακινητοποιήθηκαν στην περιοχή της Νέας Ερυθραίας. Όπως προέκυψε από την έρευνα της Υποδιεύθυνσης Ασφάλειας Βορειανατολικής Αττικής, οι ανωτέρω είχαν συστήσει, από τριμήνου και πλέον, συμμορία με σκοπό τη διάπραξη ληστειών και κλοπών σε βάρος οδηγών αυτοκινήτων, σε διάφορες περιοχές των Βορείων Προαστίων. Ως προς τον τρόπο δράσης τους, μεσημβρινές και απογευματινές ώρες, εντόπιζαν εν κινήσει αυτοκίνητα στα οποία οι οδηγοί ήταν κατά βάση γυναίκες που είχαν τοποθετήσει τις τσάντες τους στο κάθισμα του συνοδηγού και τα ακολουθούσαν. Εν συνεχεία, όταν οι κυκλοφοριακές συνθήκες ήταν ευνοϊκές, ο 30χρονος, με αιφνιδιαστικές κινήσεις, θρυμμάτιζε με τη χρήση ειδικού σφυριού τον υαλοπίνακα του συνοδηγού και αφαιρούσε τις τσάντες. Επιπλέον, στις περιπτώσεις που τα θύματά τους αντιστέκονταν, δεν δίσταζαν να ασκούν βία χτυπώντας τα σε διάφορα σημεία του σώματός τους. Χαρακτηριστικά της δράσης τους, ήταν η συχνότητα με την οποία επαναλάμβαναν τις κλοπές μέσα σε διάστημα λίγων ωρών, ενώ σε πολλές περιπτώσεις αλλοίωναν την εικόνα της μηχανής καθώς και των πινακίδων της με αυτοκόλλητες ταινίες. Στην κατοχή τους, βρέθηκαν και κατασχέθηκαν: Ειδικό σφυρί θραύσης υαλοπινάκων Το χρηματικό ποσό των 310 ευρώ Ζευγάρι γάντια Μικροποσότητα ηρωίνης Δύο κινητά τηλέφωνα Μέχρι στιγμής, έχουν εξιχνιασθεί 5 περιπτώσεις ληστειών και 18 περιπτώσεις κλοπών. Περαιτέρω, επισημαίνετε ότι ο 47χρονος είχε συλληφθεί στο παρελθόν για όμοια αδικήματα και του είχαν επιβληθεί περιοριστικοί όροι. Οι συλληφθέντες, οδηγήθηκαν στον Εισαγγελέα Πλημμελειοδικών Αθηνών, ο οποίος τους παρέπεμψε στον Ανακριτή. &amp;nbsp;
