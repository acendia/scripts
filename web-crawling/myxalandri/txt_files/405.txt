Title:
ΕΛ.ΑΣ: Συμβουλές για ασφαλείς διακοπές - Τι να προσέχουμε στις ηλεκτρονικές συναλλαγές
Description:
Η Διεύθυνση Δίωξης Ηλεκτρονικού Εγκλήματος της Ελληνικής Αστυνομίας, ενημερώνει τους πολίτες - χρήστες του διαδικτύου, για την αποφυγή εξαπάτησής τους κατά τη διάρκεια των καλοκαιρινών διακοπών Η Διεύθυνση Δίωξης Ηλεκτρονικού Εγκλήματος της Ελληνικής Αστυνομίας, στο πλαίσιο της προληπτικής της δράσης, ενημερώνει τους πολίτες για την αποφυγή εξαπάτησής τους κατά τη διαδικασία ηλεκτρονικών συναλλαγών παντός τύπου, όπως κρατήσεις ακτοπλοϊκών - αεροπορικών εισιτηρίων, ξενοδοχείων και ενοικιάσεις οχημάτων, κατά τη διάρκεια των καλοκαιρινών διακοπών. Τι θα πρέπει να προσέχουμε γενικά, κατά τις ηλεκτρονικές μας συναλλαγές; Δεν πραγματοποιούμε τις συναλλαγές μας χρησιμοποιώντας δημόσιους υπολογιστές, σε χώρους όπως internet cafe, καφετέριες και βιβλιοθήκες. Στους χώρους αυτούς, είναι δυνατή η τοποθέτηση - ενεργοποίηση ειδικού λογισμικού (keyloggers ή spywares) από επιτήδειους, με αποτέλεσμα να μπορούν να υποκλαπούν τα προσωπικά μας δεδομένα και στη συνέχεια να χρησιμοποιηθούν σε παράνομες συναλλαγές. Όταν πραγματοποιούμε συναλλαγές από τον υπολογιστή μας, πρέπει να είμαστε σίγουροι ότι έχουμε λάβει όλα τα απαραίτητα μέτρα ασφαλείας (firewall, antivirus, antispyware κ.λπ.), τα οποία πρέπει να είναι πρόσφατα ενημερωμένα (update). Να πραγματοποιούμε πάντα τις συναλλαγές μας πληκτρολογώντας οι ίδιοι τη διεύθυνση της αντίστοιχης ιστοσελίδας. Να μην κάνουμε «κλικ» πάνω σε συνδέσμους (links) από μηνύματα ηλεκτρονικού ταχυδρομείου, καθώς υπάρχει περίπτωση να είναι απατηλά. Να πραγματοποιούμε τις πληρωμές-συναλλαγές μας μόνο μέσω ιστοσελίδων που έχουν το εικονίδιο ασφαλείας (μία κλειδαριά πάνω αριστερά στον browser). Να επαληθεύουμε ότι στις ιστοσελίδες όπου πληκτρολογούμε τα δεδομένα μας, αναγράφεται το πρωτόκολλο HTTPS. Πριν πραγματοποιήσουμε οποιαδήποτε συναλλαγή, μέσω μιας ιστοσελίδας, να επικοινωνούμε με το ηλεκτρονικό κατάστημα (e-shop) ή την εταιρία, προκειμένου να επιβεβαιώσουμε εάν θα λάβουμε απάντηση και αν υφίσταται - λειτουργεί η επιχείρηση. Πάντα να διατηρούμε στον υπολογιστή μας ή να εκτυπώνουμε τις αποδείξεις από τις συγκεκριμένες συναλλαγές. Να είμαστε βέβαιοι ότι οι κωδικοί μας, οι αριθμοί των καρτών μας (χρεωστικών-πιστωτικών) και άλλα προσωπικά στοιχεία μας, είναι διασφαλισμένα επαρκώς, ώστε να μη μπορεί κάποιος να τα υποκλέψει ή να τα απομνημονεύσει. Να φροντίζουμε να αλλάζουμε τους κωδικούς μας σε τακτά χρονικά διαστήματα και αυτοί να αποτελούνται από συνδυασμό μικρών και κεφαλαίων γραμμάτων, αριθμούς και σύμβολα. Προτείνεται η χρήση προπληρωμένης κάρτας, για την πραγματοποίηση των αντίστοιχων συναλλαγών. Με αυτόν τον τρόπο, ελαχιστοποιείται η πιθανότητα για μεγαλύτερη απώλεια χρημάτων από την υποτιθέμενη τιμή μιας απατηλής κράτησης/συναλλαγής. Τι θα πρέπει να προσέχουμε στις συναλλαγές μας αναφορικά με κρατήσεις; Δεν πληρώνουμε προκαταβολικά σε εταιρία, τουριστικό γραφείο ή οποιαδήποτε άλλη επιχείρηση με παρεμφερές αντικείμενο, την οποία δε γνωρίζουμε. Να αναζητούμε πληροφορίες και σχετικές αναρτήσεις, για το πώς το διαδικτυακό κατάστημα διαχειρίζεται τυχόν παράπονα πελατών του. Να ζητάμε την αυθεντική απόδειξη ή γραπτή απόδειξη αγοράς. Να προσέχουμε, ιδιαιτέρως, όταν η προσφορά φαίνεται πολύ καλή για να είναι αληθινή και το άλλο μέρος ασκεί συνεχώς πίεση για την ολοκλήρωση της αγοραπωλησίας. Πώς να προστατεύσουμε τις συναλλαγές μας μέσω κινητού τηλεφώνου; Να διατηρούμε το λογισμικό προστασίας του κινητού μας τηλεφώνου επικαιροποιημένο και όλες τις συσκευές που συνδέονται με αυτό προφυλαγμένες από κακόβουλες επιθέσεις και ιούς. Να χρησιμοποιούμε «ισχυρό» κωδικό, προκειμένου να κλειδώνει τη συσκευή του κινητού μας τηλεφώνου. Πριν προχωρήσουμε στην εγκατάσταση σχετικών εφαρμογών, να τις μελετάμε με ιδιαίτερη προσοχή. Να είμαστε ιδιαίτερα προσεκτικοί με τα Wi-Fi Hotspot δίκτυα, στα οποία συνδεόμαστε με το κινητό μας τηλέφωνο. Σε περίπτωση που γινόμαστε αποδέκτες μηνυμάτων από άγνωστο αποστολέα, να μην ανταποκρινόμαστε. Οι πολίτες μπορούν σε κάθε περίπτωση να επικοινωνούν, ανώνυμα ή επώνυμα, με τη Διεύθυνση Δίωξης Ηλεκτρονικού Εγκλήματος της Ελληνικής Αστυνομίας, για να καταγγείλουν σε βάρος τους αντίστοιχες πράξεις ή για να λάβουν οδηγίες στα ακόλουθα στοιχεία επικοινωνίας: Τηλεφωνικά στον αριθμό: 11188 Στέλνοντας e-mail στο: ccu@cybercrimeunit.gov.gr Μέσω της εφαρμογής (application) για έξυπνα τηλέφωνα (smart phones), με λειτουργικό σύστημα iOS - Android: Feelsafe E-Commerce Μέσω Twitter «Γραμμή SOS Cyber Alert»: @cyberalert Επίσης, έχουν τη δυνατότητα να επισκεφτούν τον «Οδηγό του Πολίτη», μέσω της ιστοσελίδας της Ελληνικής Αστυνομίας (www.hellenicpolice.gr), προκειμένου να αντλήσουν χρήσιμες συμβουλές για την αποφυγή της εξαπάτησής τους. &amp;nbsp;
