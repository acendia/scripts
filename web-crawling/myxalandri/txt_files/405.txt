Title:
Ήρεμες παραλίες της Αττικής που δεν τις πιάνει ο αέρας
Description:
Για χαλαρό μπάνιο χωρίς πολύ κύμα και... άμμο στο πρόσωπο Αν ονειρεύεσαι χαλαρές στιγμές στη θάλασσα κάτω από τη σκιά του δέντρου ή της ομπρέλας σου και παρέα τον καφέ σου, η Αττική έχει πολλές επιλογές να σου προσφέρει. Υπάρχει, ωστόσο, και ένας ακόμη παράγοντας που ενδιαφέρει πολλούς όταν πάνε για μπάνιο. Ένας παράγοντας που μπορεί να τους χαλάσει ολόκληρη την ημέρα αν τους συμβεί. Και δεν είναι άλλος από τον αέρα. Τι θα συμβεί αν στην παραλία που επιλέξουν να πάνε για μπάνιο φυσάει τόσο που το μόνο που «απολαμβάνουν» είναι τα κύματα και η άμμος στο πρόσωπο; Αν ανήκεις σε αυτή την κατηγορία που δεν θες να σου συμβεί με τίποτα παραλία με αέρα τότε τα πράγματα είναι απλά. Επιλέγεις μια από τις ήρεμες παραλίες της Αττικής που δεν τις πιάνει ο αέρας. Θα πεις «υπάρχουν;». Βέβαια! Είναι απάνεμες και προστατευμένες παραλίες που σπάνια θα τις πετύχεις με κύμα και άνεμο. Δες μερικές από αυτές που έχουμε δοκιμάσει πολλές φορές στο exploringgreece.tv και δεν έχουμε απογοητευτεί. Λουμπάρδα Μια παραλία - εγγύηση για καλό και ήσυχο μπάνιο. Πρόκειται για μια από τις κλασικές παραλίες που δε θα ενοχληθείς από τον αέρα γιατί βρίσκεται σε τέτοιο σημείο που προστατεύεται από βοριάδες. Το μπάνιο εκεί είναι σκέτη απόλαυση. Και μπορείς να διαλέξεις αν θες να κάτσεις στο οργανωμένο ή στο ανοργάνωτο κομμάτι της. Όπου κι αν επιλέξεις, θα βρεις καθαρά, ρηχά και γαλαζοπράσινα νερά. Η συγκεκριμένη παραλία βρίσκεται στη Βάρκιζα και θα φτάσεις πολύ γρήγορα από το κέντρο της Αθήνας. Η βόλτα και το μπάνιο σου εκεί είναι εγγυημένα. Είναι μια από τις πιο ήρεμες παραλίες της Αττικής χωρίς αέρα. Δες πώς θα πας στην Λουμπάρδα ΕΔΩ Τσονίμα Αν αλλού στην Αττική έχει βοριά στην παραλία Τσονίμα θα απολαύσεις την πιο ήρεμη θάλασσα. Η συγκεκριμένη παραλία βρίσκεται στην Κερατέα και θα χρειαστείς για να πας περίπου μια ώρα. Τα νερά είναι πεντακάθαρα και τις περισσότερες μέρες ήρεμα (όσες φορές πήγαμε απολαύσαμε το μπάνιο). Δε θα δυσκολευτείς καθόλου να την βρεις ενώ καλό είναι να πας νωρίς για να βρεις θέση στην άκρη του δρόμου για το αυτοκίνητο. Για να δεις πού ακριβώς βρίσκεται η μικρή παραλία Τσονίμα μπορείς να πατήσεις ΕΔΩ. Ουσιαστικά είναι πολύ κοντά στην πιο γνωστή της περιοχής παραλία Βρωμοπούσι. Χαμολιά Αυτό κι αν είναι ένα μικρό διαμάντι στην Αττική. Πεντακάθαρα γαλαζοπράσινα νερά σε έναν προστατευμένο και απάνεμο κολπίσκο. Το πιθανότερο είναι να είσαι τυχερός και να μην πετύχεις αέρα καθώς πιο σπάνια η παραλία πλήττεται από βοριάδες. Για να φτάσεις σε αυτή την πανέμορφη εξωτική παραλία της Αττικής, θα πρέπει να πάρεις τον δρόμο για τον οικισμό Χαμολιά. Η ομώνυμη παραλία είναι ανάμεσα στη Λούτσα και το Πόρτο Ράφτη. Μετά από 500 μέτρα θα βρεις στο αριστερό σου χέρι έναν χωματόδρομο που οδηγεί στην Μικρή Χαμολιά. Καλή απόλαυση! Δες πού ακριβώς βρίσκεται η παραλία ΕΔΩ. Βρωμοπούσι Είναι μια παραλία που επιλέγουμε συχνά για τις λίστες μας και όχι άδικα. Γιατί και ρηχά νερά έχει και ζεστά και καθαρά. Έχει αφράτη άμμο και φυσική σκιά. Και είναι και η αγαπημένη των παιδιών γιατί απολαμβάνουν σε ένα όμορφο μέρος το παιχνίδι. Και πώς να μην είναι η αγαπημένη των μεγάλων αφού είναι και απάνεμη; Το όνομά της δεν έχει καμία σχέση, δηλαδή, με αυτό που θα αντικρίσεις. Είναι μια από τις παραλίες της Αττικής χωρίς αέρα που επιλέγουμε ξανά και ξανά και όχι μόνο για έναν λόγο. Από εμάς είναι σταθερά στις πρώτες επιλογές για ένα ωραίο και χαλαρό μπάνιο. Δες πού βρίσκεται η παραλία Βρωμοπούσι ΕΔΩ. Πηγή: exploringgreece.tv
