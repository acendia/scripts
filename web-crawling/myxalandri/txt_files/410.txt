Title:
Οδηγός για τις 41 καλύτερες παραλίες της Αττικής
Description:
Από τη Γλυφάδα μέχρι τη Βουλιαγμένη και από τη Ραφήνα μέχρι τα Δικαστικά, οργανωμένες ή ελεύθερες, ερημικές ή πολυσύχναστες, μυστικές ή δημοφιλείς, οι παραλίες της Αττικής κρύβουν τη δική τους μαγεία και είναι μία όαση δροσιάς σε μικρή απόσταση από το κέντρο της Αθήνας. Εδέμ, Παλαιό Φάληρο Εύκολη πρόσβαση, ελεύθερη είσοδος, μπάνιο μέχρι αργά Πρόκειται για μια πολυσύχναστη παραλία, πολύ κοντά στο Σύνταγμα, που προσφέρεται για γρήγορες βουτιές σε ρηχά και εύκολα νερά. Εκεί θα βρει κανείς όλες τις ηλικίες, ενώ η είσοδος είναι ελεύθερη και η παραθαλάσσια βόλτα μετά το μπάνιο, καθώς δύει ο ήλιος, απαραίτητη. Επιλογές κοντά: Μπορείτε να συνδυάσετε το μπάνιο σας με μια επίσκεψη στο Ναυτικό Μουσείο, στο Μνημείο Υποβρυχίων και στον Βοτανόκηπο. Εάν ψήνεστε για θερινό σινεμά, ο Φλοίσβος θα σας ικανοποιήσει, ενώ ένα κοκτέιλ στο χέρι είναι ιδανικό για να χαλαρώσετε στη μαρίνα του Φλοίσβου. Ακτή του Ήλιου, Άλιμος Οργανωμένη παραλία με είσοδο, kids friendly, με water sports, καντίνα και beach bar Είναι η πρώτη οργανωμένη παραλία που θα συναντήσει κανείς ξεκινώντας από το κέντρο της Αθήνας. Η πρόσβαση είναι εύκολη, με τραμ, λεωφορείο ή αυτοκίνητο. Οι επισκέπτες μπορούν να ξεκουραστούν κάτω από μια ομπρέλα στις ξαπλώστρες, ενώ στην ακτή υπάρχουν αποδυτήρια και τουαλέτες, καφετέριες και επιλογές για θαλάσσια σπορ. Επιλογές κοντά: Μια επίσκεψη στο Μουσείο Παιχνιδιών του Παλαιού Φαλήρου μετά τις βουτιές στα νερά της ακτής θα σας κάνει να νιώσετε δυο φορές παιδιά. Άγιος Κοσμάς, Ελληνικό Οργανωμένη παραλία, ελεύθερη είσοδος, beach bar Μόλις 13 χιλιόμετρα από την πλατεία Συντάγματος μπορείτε να βρείτε την παραλία του Αγίου Κοσμά, ακριβώς μετά τις ομώνυμες αθλητικές εγκαταστάσεις. Όμορφη και αμμώδης, εύκολα προσβάσιμη και με ελεύθερη είσοδο, παρότι είναι κατά το ήμισυ οργανωμένη, η παραλία αυτή προσφέρεται για μια κοντινή απόδραση. Επιλογές κοντά: Αξίζει να επισκεφτείτε το γραφικό εκκλησάκι του Αγίου Κοσμά, όπου, σύμφωνα με τον Αριστοφάνη, τον Λυσία και τον Ηρόδοτο, υπήρχε στην αρχαιότητα ο ναός της Κωλιάδος Αφροδίτης, προστάτιδας των τοκετών. Αστέρας Γλυφάδας Οργανωμένη παραλία με είσοδο, kids friendly, γαλάζια σημαία Θα τη βρείτε πίσω από το παλιό κέντρο διασκέδασης «Αστέρια», 17 χιλιόμετρα από την πλατεία Συντάγματος, κατεβαίνοντας τη λεωφόρο Βουλιαγμένης. Αυτός ο μαγευτικός χώρος προσφέρει μεγάλη ποικιλία από επιλογές. Ξαπλώστρες, ομπρέλες, παιδικές χαρές, θυρίδες αποθήκευσης και δραστηριότητες για παιδιά κάνουν το μέρος αυτό ιδανικό για οικογένειες. Μια εξαιρετικά οργανωμένη παραλία με είσοδο. Επιλογές κοντά: Αξίζει να επισκεφτεί κανείς την Blend Gallery, έναν χώρο τέχνης των νοτίων προαστίων, ενώ στον Σύλλογο Προστασίας Θαλάσσιας Χελώνας «Archelon» θα θαυμάσει τις δράσεις των εθελοντών. Μικρό Καβούρι Οργανωμένη με ελεύθερη είσοδο, σκιά, crowded τα ΣΚ, water sports, beach bar Μια παραλία με ελεύθερη είσοδο, οργανωμένη με ξαπλώστρες και ομπρέλες – μπορείτε όμως να φέρετε τις δικές σας. Στο τέλος της Βούλας, 18 χιλιόμετρα από το Σύνταγμα, θα βρείτε τα ρηχά νερά του Μικρού Καβουριού και τα σκιερά spots που δημιουργούν τα δέντρα του. Μπορείτε να καθίσετε σε beach bar ή να δοκιμάσετε τις ικανότητές σας στα water sports. Μεγάλο Καβούρι Ελεύθερη είσοδος, για ζευγάρια, καντίνες, για οικογένειες, kids friendly, μπάνιο μέχρι αργά Μετά το Μικρό Καβούρι η παραλία συνεχίζει. Εδώ τα ζευγαράκια μπορούν να κάνουν το μπάνιο τους μέχρι αργά και μετά να περπατήσουν κατά μήκος της, ενώ το μέρος είναι ιδανικό για παιδιά, αφού διαθέτει παιδική χαρά και ποδηλατόδρομο και τα αναψυκτήρια είναι ιδανικά για να δροσιστείτε. Απέναντι από την παραλία θα βρείτε το Καβουρονήσι, στο οποίο μπορείτε να φτάσετε και με τα πόδια. Επιλογές κοντά: Γνωστή από την ταινία «Σωφερίνα» ως το σημείο του ύποπτου ραντεβού της Λιλής (Μάρω Κοντού) που έφερε μπελάδες στην αθώα Μαίρη (Αλίκη Βουγιουκλάκη), η ταβέρνα «Τρύπια βάρκα», μπροστά στο κύμα, σήμερα είναι αξιοθέατο. Αστέρας Βουλιαγμένης Οργανωμένη παραλία με είσοδο, σκιά, γαλάζια σημαία Ιδανική παραλία για όσους αναζητούν την πολυτέλεια. Η εμβληματική Astir Beach προσφέρει νέες, αναβαθμισμένες υπηρεσίες, εντυπωσιακές παροχές και events για all-day διασκέδαση μπροστά στα κρυστάλλινα νερά, με πεύκα να περιτριγυρίζουν μία από τις πιο εντυπωσιακές παραλίες της αθηναϊκής Ριβιέρας και εντυπωσιακό ηλιοβασίλεμα. Για το απλό σετ (2 ξαπλώστρες - μία ομπρέλα) η τιμή είναι στα 50 ευρώ τις καθημερινές και στα 80 ευρώ τα Σαββατοκύριακα και τις αργίες. Ωστόσο, στις επιλογές προστέθηκαν και οι online κρατήσεις: 70 ευρώ τις καθημερινές και 120 ευρώ τα Σαββατοκύριακα και τις αργίες για σετ από τη δεύτερη σειρά της παραλίας και πίσω, ενώ αν θέλεις να κάτσεις στην πρώτη σειρά, οι τιμές διαμορφώνονται στα 80 και 140 ευρώ αντίστοιχα. Για τα παιδιά 4-12 ετών η είσοδος κοστίζει 12,50 ευρώ τις καθημερινές και 20 ευρώ τα Σαββατοκύριακα. Λίμνη Βουλιαγμένης Με είσοδο, για οικογένειες, kids friendly, μπάνιο μέχρι αργά Φωτ.: Eurokinissi Ένα διαμάντι της Αθήνας και ένα ειδυλλιακό τοπίο που θα σας ανταμείψει. Μια «φυσική πισίνα» που σας περιμένει από τις 8:00 μέχρι τις 20:00, με παροχές όπως ναυαγοσωστική και ιατρική κάλυψη, χώρο στάθμευσης, ιαματικές υπηρεσίες, παιδική γωνιά, Wi-Fi, lockers, αποδυτήρια, ντους με ζεστό νερό και πρόσβαση σε ΑμεΑ. Ο επιβλητικός βράχος, τα ιαματικά νερά, οι δαιδαλώδεις υποβρύχιες σήραγγες και η καταπράσινη βλάστηση δημιουργούν ένα μοναδικό γεωλογικά τοπίο. Στη σημερινή της μορφή διαμορφώθηκε μετά από πτώση της οροφής του σπηλαίου, η οποία διαβρώθηκε από την υψηλή θερμοκρασία του νερού που έτρεχε στο εσωτερικό του. Επιλογές κοντά: Ο βράχος της Φασκομηλιάς πάνω από τη λίμνη προσφέρει μια μοναδική διαδρομή για περπάτημα στα μονοπάτια ή για ποδηλασία. Ακτή Βουλιαγμένης Οργανωμένη, με είσοδο, γαλάζια σημαία, crowded τα ΣΚ, για οικογένειες, beach bar Στα 19 χιλιόμετρα από το Σύνταγμα μπορεί κανείς να βρει τη βραβευμένη με γαλάζια σημαία Ακτή της Βουλιαγμένης. Η οργανωμένη αυτή ακτή, σε μια έκταση 76 στρεμμάτων και με μήκος παραλίας 650 μέτρα, βρίσκεται στα όρια του δήμου Βάρης - Βούλας - Βουλιαγμένης, συνδυάζοντας το γαλάζιο της θάλασσας με έναν όμορφα διαμορφωμένο χώρο πρασίνου. Εδώ θα βρείτε γήπεδα τένις, βόλεϊ και μπάσκετ, μίνι παιδική χαρά, αναψυκτήρια και δωρεάν χώρους στάθμευσης. Οι τιμές των εισιτηρίων διαμορφώνονται στα 7 ευρώ το κανονικό και στα 4 ευρώ το μειωμένο για πολυτέκνους, άτομα ηλικίας άνω των 65, φοιτητές, στρατιώτες, ανέργους και γκρουπ άνω των 14 ατόμων. Επιλογές κοντά: Η ταβέρνα «Λάμπρος», που σερβίρει ψαρικά από το 1889, βρίσκεται στο ίδιο σημείο από την εποχή του Χαριλάου Τρικούπη. Λιμανάκια Ελεύθερη είσοδος, για φλερτ, για γυμνισμό, καντίνα (για καφέ), scuba diving Μετά τη Βουλιαγμένη μπορεί κανείς να βρει τα θρυλικά Λιμανάκια. Κρυστάλλινα, γαλαζοπράσινα νερά, ιδανικά για βουτιές από τα βράχια. Η μόνη καντίνα που θα βρείτε υπάρχει στο δεύτερο λιμανάκι, γι&#039; αυτό φροντίστε να έρθετε εξοπλισμένοι. Στους κολπίσκους αυτούς θα βρείτε και μέρη για γυμνισμό. Το σημείο είναι ιδανικό για νέους με όρεξη για φλερτ, ενώ, εάν σας αρέσουν οι καταδύσεις, αυτό θα γίνει το αγαπημένο σας spot. Βάρκιζα - Varkiza Resort Yabanaki Βeach Οργανωμένη, με είσοδο, beach bar, watersports, μπάνιο μέχρι αργά Στην κεντρική πλαζ της Βάρκιζας μπορεί κανείς να βρει την οργανωμένη αυτή παραλία, έναν χώρο όπου επώνυμα brands της εστίασης εγκαταστάθηκαν και προσφέρουν προϊόντα και υπηρεσίες με υψηλού επιπέδου εξυπηρέτηση. Έχει εύκολη πρόσβαση μέσω παραλιακής ή Αττικής Oδού και αποτελεί έναν πολυχώρο με ποικίλες και διαφορετικές δραστηριότητες. Θα βρείτε καφετέριες, μπαρ, εστιατόρια, παραλία, beach bars, χώρους εκδηλώσεων, παιδότοπο, spa corner, pop-up fashion stores και water sports kiosk. Στο Varkiza Resort η είσοδος τις καθημερινές κοστίζει 6 ευρώ (περιλαμβάνεται δωρεάν ξαπλώστρα), ενώ είναι δωρεάν για παιδιά κάτω των έξι ετών. Για παιδιά 6-12 ετών, ενήλικες άνω των 65 ετών και φοιτητές με ελληνικό πάσο η είσοδος είναι στα 3,50 ευρώ. Τα Σαββατοκύριακα η τιμή είναι στα 7,50 ευρώ (+5 ευρώ για ξαπλώστρα) και για τα παιδιά κάτω των 5 ετών η είσοδος είναι δωρεάν. Για παιδιά 6-12 ετών, ενήλικες άνω των 65 ετών και φοιτητές με ελληνικό πάσο η τιμή παραμένει 3,50 ευρώ. Παραλία Κρητικός Beach bar, ελεύθερη είσοδος Στον δρόμο μετά την Αγία Μαρίνα και τον οικισμό της Αλθέας, αφού στρίψετε δεξιά, θα βρείτε μερικά υπέροχα δέντρα πάνω στην άμμο. Το δεξί μέρος της παραλίας, ένας μικρός κολπίσκος, λέγεται παραλία του Κρητικού και στο αριστερό βρίσκεται το Tahiti Beach Βar. Η θάλασσα είναι αρκετά ρηχή και έχει άμμο, ενώ μπορείτε να αράξετε με την άνεσή σας στην παραλία, χωρίς να σας ενοχλήσει κανείς. Αστέρας Βουλιαγμένης. Grand Resort Lagonissi Οργανωμένη, με είσοδο, water sports, γαλάζια σημαία Στο 40ό χιλιόμετρο της λεωφόρου Αθηνών - Σουνίου θα βρείτε έναν μικρό παράδεισο. Σαράντα πέντε μόλις λεπτά από την Αθήνα και 20 λεπτά από το αεροδρόμιο «Ελ. Βενιζέλος», χτισμένο πάνω σε 300 στρέμματα ιδιωτικής χερσονήσου στην αθηναϊκή Ριβιέρα και με εκπληκτική θέα στον Σαρωνικό Κόλπο, το θέρετρο αυτό δημιουργεί την εντύπωση ενός ατμοσφαιρικού νησιού. Θαλάσσια σπορ, σπα, πισίνες, γήπεδα τένις, kids club και υπαίθριος κινηματογράφος δίνουν πολλαπλές επιλογές για να περάσετε τη μέρα σας, πέρα από τις ξαπλώστρες της παραλίας. Κολπίσκος Λαγονησιού Ελεύθερη είσοδος Αυτή η παραλία είναι κρυμμένη στο Λαγονήσι, γι&#039; αυτό και είναι σχετικά δύσκολο να τη βρεις. Δεν υπάρχει κάποια ταμπέλα ή ένδειξη στη διαδρομή. Αμέσως μετά το Heaven Beach Bar στην παραλία Πεύκο υπάρχει ένας λοφίσκος. Στο τέλος του υπάρχει ένας μικρός χωματόδρομος και αν τον ακολουθήσετε θα βγείτε στον μικρό κολπίσκο του Λαγονησίου. Στην παραλία δεν υπάρχει απολύτως τίποτα, γι&#039; αυτό φροντίστε να έχετε προμηθευτεί τα απαραίτητα. Η παραλία έχει χοντρή άμμο, ενώ στη θάλασσα θα βρείτε μικρές πέτρες που κάνουν τα νερά να φαίνονται κρυστάλλινα. Επιλογές κοντά: Στο Λαγονήσι θα βρείτε μία από τις πιο ιστορικές ταβέρνες της Αττικής, τα Καλάμια, που λειτουργούν από το 1947. Μαύρο Λιθάρι. Φωτ.: Up Drones Σαρωνίδα Crowded τα ΣΚ, ελεύθερη είσοδος Μπροστά από τον ομώνυμο οικισμό θα βρείτε την παραλία της Σαρωνίδας με ελεύθερη είσοδο. Μπορείτε να παίξετε ρακέτες και να χαλαρώσετε. Είναι ήσυχη τις καθημερινές, ενώ τα ΣΚ ο κόσμος αυξάνεται σημαντικά. Επιλογές κοντά: Απαραίτητη είναι μια στάση στον ιστορικό φούρνο Σιφάκη που βρίσκεται στην περιοχή από το 1975. Εάν, πάλι, έχετε όρεξη για ταινία, ο θρυλικός κινηματογράφος «Ορφέας» θα σας ανταμείψει, ενώ για να δείτε κάτι διαφορετικό μπορείτε να επισκεφτείτε τον Ναυταθλητικό Όμιλο Σαρωνίδας ή το Λαογραφικό Μουσείο Αναβύσσου. Άγιος Νικόλαος Αναβύσσου Ελεύθερη είσοδος, beach bar, για οικογένειες, crowded τα ΣΚ, για ζευγάρια Φωτ.: Up Drones Η παραλία αυτή βρίσκεται στην Ανάβυσσο, στη Σχολή Τουριστικών Επαγγελμάτων. Υπάρχει ταμπέλα αν έχετε μεταφορικό μέσο και θα τη βρείτε αν στρίψετε στον παράδρομο, στο τέλος του οποίου θα εμφανιστεί μπροστά σας. Είναι μια άνετη παραλία και μια καλή επιλογή αν θέλετε να πάτε κάπου διαφορετικά για το μπάνιο σας. Η παραλία είναι μεγάλη, οπότε υπάρχουν πολλές επιλογές, από το να αράξετε μέχρι να παίξετε ό,τι επιθυμείτε στην άμμο. Θα βρείτε γήπεδο beach volley, beach soccer, ενώ στην άκρη της παραλίας υπάρχει χώρος για μασάζ. Επιλογές κοντά: Για εξερεύνηση του βυθού υπάρχει το Athens Divers Club, ενώ για θερινό σινεμά το Cine Γαλάζια Ακτή. Παραλία Γυμνιστών Αγίου Νικολάου Για γυμνισμό, ελεύθερη είσοδος Φωτ.: Up Drones Λίγο παραδίπλα από τον Άγιο Νικόλαο υπάρχει ένας κολπίσκος όπου μπορείτε να κάνετε το μπάνιο σας γυμνοί. Η παραλία είναι ήσυχη, με άμμο, λίγο βοτσαλάκι και πολλά βράχια. Το ηλιοβασίλεμα από το σημείο αυτό είναι κάτι που δεν πρέπει να χάσετε.  Κ.Α.Π.Ε. Ελεύθερη είσοδος, crowded τα ΣΚ, καντίνα για καφέ Φωτ.: Up Drones  Βρίσκεται κρυμμένη λίγο πριν από τα Λεγραινά. Στον δρόμο προς Σούνιο θα βρείτε μια πινακίδα που γράφει «Ιδιοκτησία Κ.Α.Π.Ε.» του υπουργείου Βιομηχανίας, Ενέργειας και Τεχνολογίας. Αφού κατεβείτε τα σκαλιά, που άλλοι λένε ότι είναι 99 και άλλοι 90, θα βρείτε μπροστά σας μια νησιωτική εικόνα με κρυστάλλινα νερά. Η παραλία είναι τόσο γνωστή, που τα ΣΚ είναι πιθανό να πετύχετε πολύ κόσμο. Πριν κατεβείτε τα σκαλιά, μπορείτε να προμηθευτείτε τα απαραίτητα από την καντίνα που λειτουργεί πάνω. Επιλογές κοντά: Σε δέκα λεπτά με το αυτοκίνητο βρίσκεστε στον Ναό του Ποσειδώνα, στο Σούνιο, με συγκλονιστικό ηλιοβασίλεμα και κοντινές «μυστικές» παραλίες για κολύμπι. Παραλία Λεγραινών Χρειάζεται αυτοκίνητο, ελεύθερη είσοδος Γαλάζια νερά και χρυσή άμμος είναι τα χαρακτηριστικά που κάνουν την παραλία αυτή μία από τις πιο ξεχωριστές της Αττικής. Ίσως από τις ελάχιστες που είναι ακόμη απάτητες, τα Λεγραινά παραμένουν ανοργάνωτα και ελεύθερα, ενώ τις καθημερινές μπορούν να γίνουν το μέρος όπου θα απομακρυνθείτε για λίγο από τον κόσμο, σαν να βρίσκεστε σε ένα απομονωμένο νησί. Θυμάρι Οργανωμένη, χρειάζεται αμάξι, beach bar, μπάνιο μέχρι αργά Ο οικισμός ονομάστηκε έτσι από τα πολλά θυμάρια στις πλαγιές, τα οποία σε κάποια σημεία φτάνουν μέχρι την παραλία. Για να φτάσετε θα χρειαστείτε αμάξι ή μηχανή, καθώς βρίσκεται αρκετά μακριά. Μετά την «τρύπα του Καραμανλή» στην Αγία Μαρίνα θα συναντήσετε με τη σειρά το Λαγονήσι, τη Σαρωνίδα και την Ανάβυσσο. Στη συνέχεια, είναι το Θυμάρι. Υπάρχουν και οργανωμένες και ελεύθερες επιλογές, το beach bar Thymari con gusto, το οποίο μπορείτε να επιλέξετε για το μπάνιο σας, αλλά και μικροί, κρυφοί κολπίσκοι για να κάνετε βουτιές σε πιο free mood. Επιλογές κοντά: Η ταβέρνα «Μαρίδα» σερβίρει ψάρι από το 1930. Χάρακας Οργανωμένη, χρειάζεται αμάξι, beach bar, για μπάνιο μέχρι αργά Στα όρια των νοτίων προαστίων, λίγο πριν από το Σούνιο, θα βρείτε την παραλία του Χάρακα. Χρειάζεστε αμάξι ή μηχανή και μόλις φτάσετε θα δείτε δύο beach bars, το Coconut και το Freezbe, που θα σας προσφέρουν ό,τι λαχταρήσετε. Πρόκειται για πολύ μεγάλη παραλία, στην οποία μπορείτε να παίξετε ρακέτες άνετοι, ενώ το ηλιοβασίλεμα που θα δείτε, αν καθίσετε μέχρι αργά, θα σας μαγέψει. Επιλογές κοντά: Για φαγητό μπορείτε να δοκιμάσετε την ταβέρνα «Θόδωρος κι Ελένη» και τα λαχταριστά θαλασσινά τους. Άγιος Πέτρος Χρειάζεται αυτοκίνητο, ελεύθερη είσοδος Ένα μικρό διαμάντι με θέα το Σούνιο. Βρίσκεται ακριβώς από κάτω, οπότε το αμάξι είναι απαραίτητο. Μετά τα Λεγραινά υπάρχει μια ταμπέλα με το όνομα «Άγιος Πέτρος», την οποία πρέπει να ακολουθήσετε. Δεν υπάρχει beach bar, γι&#039; αυτό πρέπει να προμηθευτείτε από πριν τα αναγκαία, ενώ η μικρή παραλία που δεν πιάνει ποτέ κύμα είναι στη διάθεσή σας για ήσυχα μπάνια.  Ακτή Ασημάκη Ελεύθερη είσοδος, για οικογένεια Πρόκειται για μια παραλία στο Σούνιο, ιδανική για οικογένειες. Βρίσκεται στο 60ό χιλιόμετρο της Αθηνών - Σουνίου. Αφού περάσετε τον Ναό του Ποσειδώνα, θα στρίψετε δεξιά και στο τέλος του δρόμου θα τη βρείτε. Με είσοδο ελεύθερη και ρηχά νερά, είναι κατάλληλη για παιχνίδια και αθλοπαιδιές στην άμμο και στη θάλασσα. Επιλογές κοντά: Για πεζοπορία μπορείτε να επισκεφτείτε τον Εθνικό Δρυμό Σουνίου και για σνακ τον ιστορικό φούρνο «Βαμβακούση» (που μετράει πάνω από 80 χρόνια). Παραλία Τσίου Χρειάζεται αυτοκίνητο, ελεύθερη είσοδος Στα σύνορα Σουνίου - Λαυρίου βρίσκεται η παραλία Τσίου. Αν ακολουθήσετε την ταμπέλα που γράφει «Ακρωτήρι», θα βρεθείτε μπροστά στα κρυστάλλινα νερά, με τη σκιά του βράχου να κάνει το σημείο ιδανικό. Η είσοδος είναι ελεύθερη, όπως και οι βουτιές, μέχρι να βαρεθείτε. Ακτή Ποσειδώνια Χρειάζεται αυτοκίνητο, ελεύθερη είσοδος, οργανωμένη Μπορείτε να βρείτε τη σχετική ταμπέλα συνεχίζοντας μετά τον Ναό του Ποσειδώνα με το αυτοκίνητό σας. Υπάρχουν λίγες ξαπλώστρες αλλά και χώρος για να βάλετε τη δική σας ομπρέλα πριν βουτήξετε στα πεντακάθαρα νερά. Στην παραλία υπάρχει κυρίως η άμμος, όμως σε μια πλευρά υπάρχουν και λείες πέτρες. Η είσοδος είναι ελεύθερη. Επιλογές κοντά: Αξίζει να επισκεφτείτε το Αρχαιολογικό Μουσείο Λαυρίου. Κόκκινο Λιμανάκι Ελεύθερη είσοδος, σκιά, για ζευγαράκια, crowded τα ΣΚ Πήρε το όνομά του από τα κόκκινα βράχια που βρίσκονται γύρω του. Βρίσκεται στη Ραφήνα και δεν είναι οργανωμένη παραλία αλλά προσφέρεται για βουτιές σε καθαρά νερά, ενώ το μέρος είναι ιδιαίτερα δημοφιλές σε ζευγαράκια. Η είσοδος είναι ελεύθερη και τα ΣΚ η παραλία γεμίζει με κόσμο. Επιλογές κοντά: Πολύ κοντά βρίσκεται ο προϊστορικός οικισμός «Ασκηταριό», ενώ, αν έχετε όρεξη για ταινία κάτω από τα αστέρια, υπάρχει το θερινό σινεμά Ciné Ria. Νέα Μάκρη - Ζούμπερι - La Costa Ελεύθερη είσοδος, οργανωμένη, σκιά, beach bar Στη Νέα Μάκρη υπάρχει ο οικισμός Ζούμπερι, όπως ενημερώνει και η σχετική ταμπέλα. Εκεί θα βρείτε το La Costa beach bar με αναπαυτικές ξαπλώστρες, αποδυτήρια και ντουζιέρες. Δεν πληρώνετε είσοδο, αλλά θα πρέπει να αγοράσετε κάτι από το μαγαζί, στο οποίο θα βρείτε από ροφήματα μέχρι φαγητό. Επιλογές κοντά: Αξίζει να επισκεφθείτε το Ιερό Αιγυπτίων Θεών που βρίσκεται δίπλα στο Μικρό Έλος της Μπρεξίζας, στη Νέα Μάκρη. Δασκαλειό Ελεύθερη είσοδος, οργανωμένα τα δύο από τα τρία λιμανάκια, beach bar Ο οικισμός βρίσκεται στην περιοχή της Κερατέας. Το Δασκαλειό αποτελείται από τρία λιμανάκια και τα δύο πρώτα είναι οργανωμένα. Στην περιοχή αυτή, που απέχει μία ώρα από την Αθήνα μέσω Αττικής Οδού και θα τη βρείτε παίρνοντας τις λεωφόρους Μαρκοπούλου και Λαυρίου, φυσάει αρκετά και ο βοριάς είναι αισθητός. Τα καθαρά νερά, όμως, θα σας ανταμείψουν, ενώ οι βάρκες που έχουν δέσει στα λιμανάκια δημιουργούν μια όμορφη, αιγαιοπελαγίτικη εικόνα. Επιλογές κοντά: Στο λιμανάκι με τις βάρκες μπορείτε να κάνετε μια επίσκεψη στο ξωκλήσι του Αγίου Αλέξανδρου.  Κακιά Θάλασσα Ελεύθερη είσοδος, οργανωμένη κατά το ήμισυ, crowded τα ΣΚ Πάλι στην Κερατέα, στα 50 χιλιόμετρα από την Αθήνα και την πλατεία Συντάγματος, θα βρείτε την παραλία της Κακιάς Θάλασσας. Το όνομα προέρχεται από την ελληνική μυθολογία. Οι αρχαίοι ζήτησαν βοήθεια από τους θεούς σε μια ναυμαχία με τους βαρβάρους και ο Δίας με τον Άδη έδωσαν εντολή στον Ποσειδώνα να προκαλέσει κύματα, τα οποία διέλυσαν τον στόλο των εχθρών. Θα βρείτε ταβέρνες και μπαρ, ενώ στο νότιο τμήμα, που είναι οργανωμένο, υπάρχουν ξαπλώστρες. Στα ανοιχτά θα βρείτε ένα πολύ μικρό νησί που έχει τη δική του φυσική πισίνα, το οποίο θα σας μεταφέρει νοητά στην Καραϊβική. Επιλογές κοντά: Ο βραχώδης λόφος πίσω από την παραλία είναι ιδανικός για αναρρίχηση, ενώ μπορείτε να κάνετε μια επίσκεψη στο εκκλησάκι του Αγίου Παντελεήμονα. Πλαζ Αυλακίου Οργανωμένη, με πληρωμή, beach bar, γαλάζια σημαία Η βραβευμένη με γαλάζια σημαία πλαζ Αυλακίου βρίσκεται 4 χιλιόμετρα νοτιοανατολικά του Πόρτο Ράφτη και 10 χιλιόμετρα ανατολικά του Μαρκόπουλου. Λειτουργεί με είσοδο και περιλαμβάνει ξαπλώστρες, ομπρέλες, ντους και τουαλέτες. Η γενική τιμή εισόδου είναι στα 5 ευρώ, ενώ, από Δευτέρα μέχρι Παρασκευή, για δημότες, μόνιμους κατοίκους ηλικίας 4-12 ετών και πολυτέκνους η τιμή είναι στα 2 ευρώ και για μόνιμους κατοίκους ηλικίας άνω των 13 ετών, ετεροδημότες ηλικίας 4-12 ετών, άνω των 60 ετών, φοιτητές, αστυνομικούς και στρατεύσιμους η τιμή στα 3 ευρώ. Επιλογές κοντά: Αν είστε λάτρεις του scuba diving, το Blue Yard Hub κάνει ξεναγήσεις στον βυθό. Άγιος Σπυρίδωνας Οργανωμένη, ελεύθερη είσοδος, beach bar Βρίσκεται στο Πόρτο Ράφτη και αποτελεί μία από τις πιο γνωστές παραλίες της περιοχής. Η μισή παραλία έχει ξαπλώστρες, ενώ η άλλη μισή όχι, η είσοδος είναι ελεύθερη, μπορείτε να κάνετε τις βουτιές σας μέχρι αργά και να παίξετε ρακέτες. Επιλογές κοντά: Μόλις δίπλα στη θάλασσα υπάρχει ο ναός του Αγίου Σπυρίδωνα, ενώ αξίζει να κάνετε μια επίσκεψη στο ξεχωριστό Αρχαιολογικό Μουσείο Βραυρώνας, το οποίο βρίσκεται σε μικρή απόσταση από τον Ναό της Αρτέμιδος. Αρτέμιδα - Λούτσα Ελεύθερη είσοδος, οργανωμένη, για οικογένειες, kids friendly Πρόκειται για μια αχανή παραλία, με ρηχά νερά, για να πλατσουρίσετε πριν από τη βουτιά σας. Το «οικογενειακό» αυτό μέρος είναι ιδανικό για παιχνίδια με τα παιδιά, ενώ σε πολλά σημεία της είναι οργανωμένη, με ξαπλώστρες, καντίνες και εστιατόρια. Επιλογές κοντά: Απαραίτητη κρίνεται μια επίσκεψη στον Ναό της Αρτέμιδος. Καράβι - Σχινιάς Ελεύθερη είσοδος, οργανωμένη, για οικογένειες, kids friendly Στην παραλία του Μαραθώνα υπάρχει ένας παραθαλάσσιος χώρος αναψυχής 30 στρεμμάτων με 100 μέτρα παραλία και ιδιωτικό πάρκινγκ 1.500 θέσεων με σκίαση. Στις εγκαταστάσεις του περιλαμβάνονται εστιατόριο και beach bar, καθώς και αθλητικές εγκαταστάσεις με σχολή windsurfing και γήπεδα beach volley. Η παραλία του είναι μια όμορφη και οργανωμένη αμμουδιά με ομπρέλες, ξαπλώστρες και θαλάσσια σπορ. Επιλογές κοντά: Το Αρχαιολογικό Μουσείο Μαραθώνα με τις πέντε αίθουσες είναι μια πολύ καλή (και δροσερή) επιλογή για ολόκληρη την οικογένεια. Δικαστικά - Μαραθώνας Ελεύθερη είσοδος, και για γυμνισμό, scuba diving, χρειάζεται αυτοκίνητο Μια βραχώδης παραλία ιδανική για βουτιές στον κόλπο του Σχινιά. Δεν πρόκειται για μια παραλία που προτείνεται σε οικογένειες και λάτρεις των οργανωμένων σημείων, αλλά σε εκείνους που τους αρέσουν οι βουτιές και το scuba diving σε πεντακάθαρα νερά. Μερικά σημεία είναι ιδιαίτερα αγαπητά σε λουόμενους που κάνουν το μπάνιο τους χωρίς ρούχα. Επιλογές κοντά: Μετά τις βουτιές σας μπορείτε να κάνετε μια βόλτα στα μονοπάτια του Εθνικού Πάρκου Σχινιά-Μαραθώνα. Ψάθα Ελεύθερη είσοδος, για οικογένειες Στα 65 χιλιόμετρα δυτικά της Αθήνας υπάρχει μια παραλία 2,5 χιλιομέτρων με κρυστάλλινα νερά και βότσαλο που αποτελεί το ιδανικό μέρος για να παίξουν ελεύθερα τα παιδιά σας. Κατά μήκος της παραλίας θα βρείτε καφέ και εστιατόρια για να προμηθευτείτε ό,τι θέλετε. Επιλογές κοντά: Κατεβαίνοντας με τα πόδια, αριστερά, θα φτάσετε στο Κάστρο της Αιγόσθενας και θα απολαύσετε τη φανταστική θέα.  Αλεποχώρι Ελεύθερη είσοδος, σε ένα μικρό σημείο οργανωμένη, μπάνιο μέχρι αργά Με είσοδο ελεύθερη και εύκολο πάρκινγκ, στα 63 χιλιόμετρα από την πλατεία Συντάγματος βρίσκεται η παραλία Αλεποχωρίου. Διαθέτει και οργανωμένο τμήμα, αλλά το μεγαλύτερο μέρος είναι ελεύθερο και μπορείτε να βάλετε τη δική σας ομπρέλα. Πάνω στο κύμα θα βρείτε ταβέρνες και εστιατόρια για να διαλέξετε. Καλοπήγαδο ή Βρωμοπούσι Ελεύθερη είσοδος Θα τη βρείτε 53 χιλιόμετρα νοτιοανατολικά της Αθήνας, στα ανατολικά της Κερατέας. Στον οικισμό αυτό υπάρχουν πεντακάθαρα νερά και ψιλή άμμος. Το όνομα της παραλίας προέρχεται από την αρβανίτικη λέξη «πούσι» που σημαίνει πηγάδι. Προστατεύεται από τους βόρειους ανέμους, οπότε η θάλασσα είναι σχετικά ήρεμη. Πόρτο Εννιά Ελεύθερη είσοδος, crowded τα ΣΚ Βρίσκεται στην περιοχή της Κερατέας και είναι ιδανική επιλογή γι&#039; αυτούς που ψάχνουν μια ήσυχη παραλία. Τα Σαββατοκύριακα, βέβαια, έρχεται αρκετός κόσμος. Η πρόσβαση είναι εύκολη και θα πρέπει να εφοδιαστείτε από πριν με όσα θα χρειαστείτε, γιατί η παραλία δεν είναι οργανωμένη. Σέσι - Γραμματικό Ελεύθερη είσοδος Σε απόσταση 22 χιλιομέτρων από τον Τύμβο του Μαραθώνα, έξω από τον οικισμό Σέσι, μπορείτε να βρείτε αυτή την παραλία. Έχει πεντακάθαρα νερά και αρμυρίκια που θα επιτρέψουν σε όσους ξαπλώσουν στην άμμο να απολαύσουν τον ήλιο και το μπάνιο τους ήρεμα και ευχάριστα. Είναι ο κατάλληλος προορισμός για ήρεμες βόλτες στην παραλία, ενώ στις γειτονικές ταβέρνες που θα βρείτε υπάρχουν πολλές επιλογές. Επιλογές κοντά: Αξίζει να επισκεφτείτε τον Αρχαιολογικό Χώρο Ραμνούντας σε έναν λόφο ύψους 30 μέτρων, σε κοντινή απόσταση από το Γραμματικό. Παραλία Κινέτας Είσοδος ελεύθερη, οργανωμένη, beach bar Για τη μετάβαση στην περιοχή αυτή μπορείτε να χρησιμοποιήσετε τον προαστιακό, ενώ μπορείτε να πάτε και με το όχημά σας. Βρίσκεται στα 55 χιλιόμετρα από την Αθήνα και στα 14 χιλιόμετρα από τα Μέγαρα. Απλώνεται παράλληλα με την εθνική οδό Αθηνών - Κορίνθου. Πρόκειται για ένα θέρετρο γεμάτο πεύκα που από το &#039;60 ήταν πόλος έλξης διασήμων που έχτιζαν εκεί το σπίτι τους. Οι παραλίες έχουν λευκό βότσαλο και άμμο σε μια απόσταση έξι χιλιομέτρων. Πρόκειται για μία από τις μεγαλύτερες του βόρειου Σαρωνικού και είναι ιδανική για άθληση και χαλάρωση. Τα μαγαζιά του παραλιακού δρόμου, κυρίως beach bars και εστιατόρια, είναι ανοιχτά για να σας δροσίσουν με καφέδες και ποτά. Ερωτοσπηλιά - Πόρτο Ράφτη Ελεύθερη είσοδος, σκιά, για ζευγαράκια Απέχει 36 χιλιόμετρα από την Αθήνα, ένα χιλιόμετρο βορειοδυτικά του Πόρτο Ράφτη. Ένας μικρός κόλπος που δεν τον χτυπάει ο αέρας, με σκιά από τα γύρω δέντρα, που αποτελεί έναν κρυμμένο θησαυρό, ιδανικό για μπάνιο σε καθαρά νερά και βουτιές, ιδιαίτερα αγαπητό στα ζευγαράκια. Πηγή: www.lifo.gr, ΓΙΩΡΓΟΣ ΨΩΜΙΑΔΗΣ  
