Title:
Χάρης Ρώμας: «Οι ευθύνες πρέπει να αποδίδονται σωστά»
Description:
Ανακοίνωση του τομεάρχη Πολιτισμού της Περιφέρειας Αττικής κ. Χάρη Ρώμα, σχετικά με την κακοκαιρία “ΕΛΠΙΔΑ”:  Τις τελευταίες μέρες, μετά τις οδυνηρές επιπτώσεις της χιονοθύελλας «ΕΛΠΙΣ», έχουν γίνει πολλές συζητήσεις για μεταθέσεις ευθυνών από τον ένα θεσμικό παράγοντα στον άλλο. Έχουν αποκαλυφθεί διάφοροι που παρουσιάζονται ως σωτήρες του πολίτη και τώρα στα δύσκολα απεγνωσμένα προσπαθούν να εφαρμόσουν το «απελθέτω απ’ εμού το ποτήριον τούτο». Ας προσθέσουμε σε αυτούς και κάποιους από τη διοικούσα αρχή του Δήμου Χαλανδρίου (που απεδείχθη πολύπαθος κι ευάλωτος στη μανία του χιονιά) οι οποίοι επέρριψαν τις ευθύνες στην Περιφέρεια Αττικής, όπως το συνηθίζουν στα δύσκολα. Χωρίς να λένε και τα αντίστοιχα ευχαριστώ στα «εύκολα». Όταν δηλαδή η Περιφερειακή αρχή εγκρίνει τεράστιους πόρους και κατασκευάζει έργα που λίγοι Δήμοι έχουν τη χαρά ν’ απολαμβάνουν. Τα έργα αυτά τότε παρουσιάζονται ως επιτεύγματα του Δήμου και μόνο. Επί του προκειμένου, όμως, θέματος των τελευταίων ημερών. Ο Δήμαρχος, κύριος Σίμος Ρούσσος, δήλωσε στο κόκκινο (και φυσικά οι δηλώσεις του έγιναν μέγα θέμα και στην εφημερίδα ΑΥΓΗ) ότι οι μεγάλοι οδικοί άξονες που είναι αρμοδιότητα της Περιφέρειας καθαρίστηκαν από το Δήμο γιατί η Περιφέρεια δεν ασχολήθηκε ποτέ με το Χαλάνδρι. Χαρακτηριστικά, πρόσθεσε ότι η Περιφέρεια καθάρισε τη Λεωφόρο Πεντέλης από το κολυμβητήριο και επάνω που είναι Δήμος Βριλησσίων, ενώ το μεγάλο τμήμα της που είναι Δήμος Χαλανδρίου, όχι. Επειδή τελικά το αποπροσανατολιστικό και ανήθικο είναι το να δείχνεις με το δάχτυλο τους άλλους όταν έρχεται η ώρα να κριθεί η δική σου ανεπάρκεια, δηλώνω ότι οι μηχανισμοί της Περιφέρειας Αττικής ήταν από την πρώτη στιγμή στο πεδίο μάχης. Από τη Δευτέρα γινόντουσαν συνεχείς ρίψεις άλατος και διανοίξεις μέσω εκχιονιστικών μηχανημάτων. Για την επιβεβαίωση του αληθούς των λόγων μου η εταιρεία που νοίκιασε στην Περιφέρεια τα εκχιονιστικά μηχανήματα είναι η L.N. CONSTRUCTION. Οι δρόμοι που επιχειρούσε η εν λόγω εταιρεία ΑΠΟ ΤΗΝ ΠΡΩΤΗ ΣΤΙΓΜΗ ήταν οι: Παπανικολή - Παλαιολόγου, Αντρέα Παπανδρέου, Εθνικής Αντιστάσεως, Λεωφόρος Πεντέλης, Αγίας Παρασκευής και Αναπαύσεως. Τέλος, θα αναφέρω δύο γεγονότα που κανένας δε μπορεί να αμφισβητήσει γιατί και στα δύο συμμετείχα κι εγώ ο ίδιος, ως δημότης Χαλανδρίου αλλά και ως Τομεάρχης Πολιτισμού της Περιφέρειας Αττικής. Βλέποντας ένα μεγάλο δέντρο, στην οδό Παπανικολή, να έχει γείρει τόσο πολύ από το βάρος του χιονιού με άμεσο κίνδυνο να κοπεί στα δύο η κομβική οδός, ειδοποίησα το ΒΡΑΔΥ ΤΗΣ ΔΕΥΤΕΡΑΣ, τον Αντιπεριφερειάρχη Πολιτικής Προστασίας, Βασίλη Κόκκαλη. Ο κύριος Κόκκαλης πέρασε λίγο αργότερα αυτοπροσώπως για να κάνει αυτοψία και μετά μαζί ειδοποιήσαμε την εταιρεία ΓΕΟΦΩΣ που ήρθε, έκοψε κι απομάκρυνε το δέντρο την ΤΡΙΤΗ ΤΟ ΠΡΩΙ! Το ίδιο έγινε την Τετάρτη το πρωί στην οδό Εθνικής Αντιστάσεως όταν ειδοποιήθηκα από ιατρούς του ΙΑΤΡΟΠΟΛΙΣ για το δέντρο που είχε κόψει στα δύο με αποτέλεσμα να είναι αδύνατη η πρόσβαση ασθενών στη νοσοκομειακή μονάδα. Όσο για το ότι η Περιφέρεια Αττικής δε διαθέτει ενεργή εργολαβία αποχιονισμού, καθώς ο διαγωνισμός δεν ολοκληρώθηκε λόγω δικαστικών προσφυγών, να σημειωθεί ότι η Περιφέρεια Αττικής χρησιμοποίησε και συνεχίζει να χρησιμοποιεί 204 μηχανήματα για τον εκχιονισμό, ενώ η ανάδοχος εταιρεία, που δεν ξεκίνησε γιατί εμφανίστηκαν δικαστικές εμπλοκές, προέβλεπε την ύπαρξη και λειτουργία ΜΟΝΟ 41 μηχανημάτων έργου. Επίσης, η προμήθεια άλατος που επαναδημοπρατήθηκε προέβλεπε 6.500 τόνους άλατος για δύο αποχιονιστικές περιόδους (2021-2023) ενώ η Περιφέρεια Αττικής χρησιμοποίησε για την εβδομάδα της παγοθύελλας ΜΟΝΟ 6.379 τόνους αντιπαγετικού άλατος που είχε στους αποθηκευτικούς της χώρους. Αυτές είναι κάποιες αλήθειες που όφειλα να καταθέσω. Το ψέμα όλοι ξέρουμε ότι έχει κοντά ποδάρια και τελικά είμαι σίγουρος ότι οι δημότες, την κατάλληλη στιγμή, θα επιλέξουν ποιος είναι χρήσιμος και ποιος όχι. Χάρης Ρώμας Δημότης ΧαλανδρίουΤομεάρχης Πολιτισμού της Περιφέρειας Αττικής  
