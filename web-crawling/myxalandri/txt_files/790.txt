Title:
17 Νοέμβρη 1973 - “Τα τσαλακωμένα σίδερα θα θυμίζουν στους αιώνες τη δύναμη της αντίστασης και το χρέος για τη
Description:
“Τα τσαλακωμένα σίδερα θα θυμίζουν στους αιώνες τη δύναμη της αντίστασης και το χρέος για την Ελευθερία”. Τα λόγια ανήκουν στον αγωνιστή του Πολυτεχνείου Δημήτρη Χριστουλάκη, αντιδήμαρχο σήμερα Πολιτικής Προστασίας του Δήμου Χαλανδρίου, που όχι μόνο έζησε τα γεγονότα της εξέγερσης μέσα στο Πολυτεχνείο, αλλά ήταν και αυτός που μετέφερε, στην πρώτη επέτειο της εξέγερσης, τον Νοέμβριο του 1974, την τσακισμένη από το τανκ πύλη, που είχε παραπεταχτεί στην Πανεπιστημιούπολη του Ζωγράφου, εκεί που ανήκε, στον χώρο του Πολυτεχνείου. Γράφει ο Δημήτρης Χριστουλάκης: Μεταπολίτευση πια. Ο Κωνσταντίνος Καραμανλής προκηρύσσει εκλογές για τις 17 Νοέμβρη 1974, θέλοντας να διασπάσει το φοιτητικό κίνημα και να υποβαθμίσει τη σημασία της εξέγερσης του Πολυτεχνείου. Λίγες μέρες πριν από την πρώτη επέτειο της εξέγερσης δημιουργείται μία Οργανωτική Επιτροπή από εκλεγμένες επιτροπές των Σχολών, αποτελούμενη κυρίως από αριστεριστές. Και αποφασίζονται τριήμερες εκδηλώσεις και πορεία από το Πολυτεχνείο στο Σκοπευτήριο της Καισαριανής, την Παρασκευή 15 Νοεμβρίου 1974. Την ίδια ώρα που στο Σύνταγμα η Νέα Δημοκρατία θα έκανε την προεκλογική της συγκέντρωση. Οι αρχιτέκτονες αγωνιστές Κώστας και Μαρία Φινέ μού αποκαλύπτουν ότι η τσακισμένη πόρτα του Πολυτεχνείου βρίσκεται πεταμένη στο χώρο της Πανεπιστημιούπολης Ζωγράφου. Την ίδια κιόλας στιγμή γράφω το κείμενο: Η οργανωτική Επιτροπή εξουσιοδοτεί τον Δημήτρη Χριστουλάκη να παραλάβει την πύλη του Πολυτεχνείου που κατέστρεψε το τανκ κατά την έφοδό του στο Πολυτεχνείο στις 17 Νοέμβρη 1973, για να την εκθέσει εντός του χώρου του Πολυτεχνείου... Το υπογράφουν εκ μέρους της Οργανωτικής Επιτροπής ο Νίκος Σηφιανός και ο Φοίβος Αρβανίτης, που υπήρξαν και εκλεγμένα μέλη της Συντονιστικής Επιτροπής στην εξέγερση του Πολυτεχνείου. Έχω πλέον την εξουσιοδότηση να την μεταφέρω στο Πολυτεχνείο. Ανεβαίνω στου Ζωγράφου. Η θέα της τσακισμένης πόρτας με συγκλονίζει. Τα τσαλακωμένα σίδερα θα θυμίζουν στους αιώνες τη δύναμη της αντίστασης και το χρέος για την Ελευθερία!  
