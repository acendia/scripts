Title:
Νικητές οι “Underrated” στο πρωτάθλημα ποδοσφαίρου 5Χ5 των γυμνασίων του Χαλανδρίου
Description:
Το πρώτο, στην πόλη του Χαλανδρίου, πρωτάθλημα ποδοσφαίρου 5Χ5, το «πειρατικό κάλεσμα», όπως το φαντάστηκαν οι μαθητές των γυμνασίων της πόλης και το αγκάλιασαν ο Δήμος Χαλανδρίου και η Ένωση Συλλόγων Γονέων Μαθητών Χαλανδρίου ολοκληρώθηκε με επιτυχία, το απόγευμα της Κυριακής 19 Φεβρουαρίου 2023. Μεγάλοι νικητές του «πειρατικού» τελικού που έγινε το βράδυ της Κυριακής οι «Underrated» που επιβλήθηκαν με 7-3 της ομάδας των «Barcelioma». Την 3η θέση του πρωταθλήματος κατέκτησε ο «Asteras Xalandriou» που αναμετρήθηκε στον μικρό τελικό με την ομάδα των «Karga F.C.» και επικράτησε με 6-2. Οι παίχτες όλων των ομάδων πρόσφεραν θέαμα και γκολ, πάθος και ένταση σε ωραίες αναμετρήσεις, από τις οποίες έλειψαν εντελώς τα φάουλ και τα αντικανονικά μαρκαρίσματα. Μαζί με το «χρυσό» τα παιδιά της νικήτριας ομάδας κέρδισαν και μια δωρεάν ετήσια συνδρομή στα αθλητικά προγράμματα του Δήμου Χαλανδρίου και μια δωροεπιταγή 50 ευρώ από τη Δημοτική Επιχείρηση ΦΛΥΑ Α.Ε. Οι αργυροί πρωταθλητές εξασφάλισαν μια δωρεάν εξάμηνη συνδρομή στα αθλητικά προγράμματα του Δήμου και οι χάλκινοι πρωταθλητές μια δωρεάν τρίμηνη συνδρομή. Χάρης Μαυρουδής, αντιδήμαρχος Αθλητισμού: «Μια ακόμα διοργάνωση που θα γίνει θεσμός» «Ευχαριστούμε τα κορίτσια και τα αγόρια της πόλης μας που μας πρόσφεραν μοναδικές στιγμές αθλητικού πνεύματος και ωραίων αναμετρήσεων. Το “πειρατικό κάλεσμα”, που για πρώτη φορά έγινε στο Χαλάνδρι, θα επαναληφθεί σύντομα και θα γίνει θεσμός για την πόλη. Αισθανόμαστε, ως διοίκηση, χαρά και ικανοποίηση που το Χαλάνδρι έχει πλέον τις αθλητικές εγκαταστάσεις που του αξίζουν και οι οποίες μας επιτρέπουν να φιλοξενούμε διοργανώσεις, όπως αυτή, αλλά και μεγαλύτερης εμβέλειας, όπως το Τρίαθλον, που έγινε με επιτυχία, πριν από λίγες μέρες, αλλά και το μοντέρνο Πένταθλον, που θα γίνει το επόμενο διάστημα», σημείωσε ο αντιδήμαρχος Αθλητισμού Χάρης Μαυρουδής. Τον μεγάλο τελικό παρακολούθησαν γονείς, συμμαθητές/τριες των παικτών, οι αντιδήμαρχοι Σέργιος Γκάκας, Κώστας Γερολυμάτος και Χάρης Μαυρουδής και η πρόεδρος της Ένωσης Συλλόγων Γονέων Μαθητών Χαλανδρίου Χρυσαυγή Αλούπη. Το «πειρατικό» πρωτάθλημα ξεκίνησε στις 4 Δεκεμβρίου 2022, με τη συμμετοχή 12 ομάδων και συνολικά 120 κοριτσιών και αγοριών των γυμνασίων του Χαλανδρίου. Συμμετείχαν οι ομάδες: Barcelioma, Manchester Spiti, Toufa F.C., ΡΕΠΟ, Underrated, Pithagories Agelades, Pasteli F.C., Karpouzi F.C, Pantofla United, Karga F.C και Asteras Xalandriou. Οι συμμετέχοντες/ουσες οργάνωσαν, με κέφι, δημιουργικότητα και φαντασία τις ομάδες τους, σχεδίασαν τα σήματά τους, ετοίμασαν τις αθλητικές τους στολές, κανόνισαν τις φιλικές τους αναμετρήσεις, συνέταξαν τον φάκελο συμμετοχής τους στη διοργάνωση, δημιούργησαν εικαστικά και κοινοποίησαν στα social media την προετοιμασία τους και τη διεξαγωγή των αγώνων. «Μπράβο σε όλα τα παιδιά! Μαζί τους και στο επόμενο “πειρατικό”!», αναφέρουν οι διοργανωτές.  
