Title:
Ξεκινά η ενεργειακή αναβάθμιση 10 σχολείων του Χαλανδρίου μετά την υπογραφή των συμβάσεων
Description:
Με την υπογραφή και της τρίτης κατά σειρά σύμβασης, στις 14 Ιανουαρίου 2022, που αφορά στην αντικατάσταση κουφωμάτων, ξεκινά πλέον το έργο της ενεργειακής αναβάθμισης 10 σχολείων του Δήμου Χαλανδρίου. Το έργο ύψους 1.250.000 ευρώ που χρηματοδοτείται εν μέρει από το ΕΣΠΑ και κατά 500.000 ευρώ από τον δημοτικό προϋπολογισμό, έχει στόχο αφενός την καλύτερη ενεργειακή απόδοση των κτιρίων και αφετέρου τη διαμόρφωση συνθηκών θερμικής άνεσης για τα παιδιά και τους δασκάλους τους. Θα γίνουν παρεμβάσεις στεγάνωσης και θερμομόνωσης, αντικατάστασης των κουφωμάτων (παραθύρων και εξώθυρες) και των φωτιστικών σωμάτων με νέα, τεχνολογίας LED. Συγκεκριμένα προβλέπεται να αντικατασταθούν μονώσεις 4.733 τ.μ. και κουφώματα 2.200 τ.μ., με διπλά υαλοστάσια, ενώ θα τοποθετηθούν 1.634 τεμάχια φωτιστικών LED. Στο πρόγραμμα ενεργειακής αναβάθμισης και εξοικονόμησης ενέργειας εντάσσονται τα παρακάτω σχολεία: 1ο Γυμνάσιο – 1ο Λύκειο (Διονύσου &amp;amp; Καλλισπέρη) 10ο Νηπιαγωγείο – 4ο Νηπιαγωγείο – 4ο Δημοτικό Σχολείο – 5ο Λύκειο (Σαλαμίνος &amp;amp; Αριστοφάνους) 5ο Νηπιαγωγείο – 5ο Δημοτικό Σχολείο (Αρκαδίας &amp;amp; Αργυροκάστρου) 12ο Δημοτικό Σχολείο – 15ο Νηπιαγωγείο (Ιωαννίνων &amp;amp; Ταϋγέτου) Σχέδιο Δράσης για την Αειφόρο Ενέργεια και το Κλίμα Για να διεκδικήσει χρηματοδότηση του έργου από το ΠΕΠ Αττικής, ο Δήμος Χαλανδρίου ολοκλήρωσε από το 2019 Σχέδιο Δράσης για την Αειφόρο Ενέργεια και το Κλίμα (ΣΔΑΕΚ), στο πλαίσιο των υποχρεώσεων που απορρέουν από το Σύμφωνο των Δημάρχων για το Κλίμα και την Ενέργεια. Μεταξύ άλλων, το ΣΔΑΕΚ του Δήμου Χαλανδρίου προτείνει μία σειρά από ενέργειες που έχουν ως στόχο την εξοικονόμηση ενέργειας στα δημοτικά κτίρια, προτείνοντας ενεργειακή αναβάθμιση σε επιλεγμένα δημοτικά κτίρια έως το 2022 και παρεμβάσεις ενεργειακής εξοικονόμησης στο σύνολο των δημοτικών κτιρίων έως το 2030.
