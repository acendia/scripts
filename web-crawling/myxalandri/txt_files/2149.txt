Title:
Γ. Κουράσης: Ο κ. Ρούσσος αντί για θεσμικό Απολογισμό Δημάρχου, ετοίμασε προεκλογικό σόου!
Description:
Καταγγελία κ. Γιώργου Κουράση, επικεφαλής της παράταξης «Χαλάνδρι σε Δράση»: «Ο κ. Ρούσσος αντί για τον θεσμικό Απολογισμό Δημάρχου για το 2018, ετοίμασε προεκλογικό σόου! Χωρίς στοιχειώδη εισήγηση απολογισμού για τα πεπραγμένα του 2018 και με μια διαδικασία που μόνο σε προεκλογική φιέστα παραπέμπει και όχι στον Δημόσιο απολογισμό σε Συνεδρίαση του Δ.Σ., ο Δήμαρχος έδειξε για μια ακόμα φορά την απέχθεια που έχει για ενδεχόμενη κριτική και τις δημοκρατικές διαδικασίες.Κυρίως όμως φαίνεται ότι ο κ. Ρούσσος προσπαθεί χωρίς αντίλογο να περάσει στους δημότες μια πλασματική εικόνα για το ελλιπές έως ανύπαρκτο έργο του». Ο πρ. Δήμαρχος Χαλανδρίου και επικεφαλής της Αξιωματικής Αντιπολίτευσης κ. Γ. Κουράσης είχε αποστείλει στον κ. Ρούσσο την από 2/3/2019, επιστολή: Προς τον Δήμαρχο Χαλανδρίουκ Σ. Ρούσσο Κύριε Δήμαρχε, Την Κυριακή 03/03/2019 έχει κληθεί το Δ.Σ. προκειμένου να συζητηθεί ο απολογισμός των πεπραγμένων της Δημοτικής Αρχής για το 2018. Μια κορυφαία διαδικασία στη λειτουργία του Δήμου μας.Με έκπληξη μας και πέραν πάσης δεοντολογίας μέχρι σήμερα μια ημέρα προ της κρίσιμης αυτής συνεδρίασης δεν έχει περιέλθει στα μέλη του Δ.Σ. η σχετική εισήγηση του απολογισμού σας! Το γεγονός αυτό εκτός της μη νομιμότητας του που καθιστά την συνεδρίαση του Δ.Σ. άκυρη ενέχει και έντονα στοιχεία αντιδημοκρατικότητας αλλά και προφανούς πρόθεσης εκ μέρους σας να περιορίσετε τον ουσιαστικό διάλογο κατά τη συζήτηση του θέματος και ενδεχόμενη κριτική από πλευράς αντιπολίτευσης.Γιατί είναι εύλογο να αναρωτηθεί κανείς πως είναι δυνατόν να αντικρούσουμε ή και να αμφισβητήσουμε με σοβαρότητα (όπως εμείς κάνουμε) τα στοιχεία που εσείς θα παρουσιάσετε εάν δεν έχουμε έγκαιρα (προ 5 ημερών όπως προβλέπει ο κώδικας) τον απολογισμό του 2018 με πλήρη εισήγηση του υπεύθυνου Δημάρχου!Αντί όλων αυτών των νόμιμων και δημοκρατικών διαδικασιών κληθήκαμε να συμπράξουμε σε ένα προεκλογικό σόου του Δημάρχου όπου Δήμαρχος και Αντιδήμαρχοι θα παρουσιάσουν με βίντεο, επί μία ολόκληρη ώρα, τα προεκλογικά τους συνθήματα και ο αρχηγός της Αξιωματικής Αντιπολίτευσης επί 10 (ολόκληρα!) λεπτά όπως και υπόλοιποι επικεφαλής να κάνουν κριτική και να ασκήσουν τα νόμιμα δικαιώματα τους! Μετά από αυτά σας καλούμε να επανέλθετε στη νομιμότητα.Να σεβαστείτε τον ρόλο της Αντιπολίτευσης και κυρίως τους Δημότες του Χαλανδρίου που θέλουν να γνωρίζουν τα αληθή και τις πραγματικές διαστάσεις του έργου που συντελέσατε στην δημαρχιακή σας θητεία και το οποίο κατά τη γνώμη μου υπολείπεται των προσδοκιών τους. Για τους παραπάνω σοβαρούς λόγους, σας ζητάμε να αναβάλλετε το αυριανό Δ.Σ. και να το συγκαλέσετε σε επόμενη συνεδρίαση τηρώντας τις προβλεπόμενες διαδικασίες. Η παράταξη μας δεν προτίθεται να νομιμοποιήσει με την παρουσία της το Δ.Σ. της 03/03/2019. Ο Επικεφαλής της παράταξης «Χαλάνδρι σε Δράση»,Γιώργος Κουράσης &amp;nbsp;
