Title:
Πρωτοβουλία για κάδους ανακύκλωσης του εκλογικού υλικού στα Εκλογικά Κέντρα της Βόρειας Αθήνας
Description:
Με κάδους ανακύκλωσης χαρτιού και &quot;Χαρτοφάγους&quot; θα εξοπλίσει η Περιφερειακή Ενότητα Βορείου Τομέα Αθηνών, εκλογικά κέντρα της Βόρειας Αθήνας, στο πλαίσιο του προγράμματος &quot;Έλα στον Κύκλο μας - Ούτε ένα χαρτί πεταμένο&quot; της Περιφέρειας Αττικής και του Ειδικού Διαβαθμιδικού Συνδέσμου Νομού Αττικής (ΕΔΣΝΑ). «Η ‘μάχη’ των εκλογών δεν πρέπει να συμπαρασύρει κανέναν από την καθημερινή ‘μάχη’ για την ανακύκλωση και την προστασία του περιβάλλοντος. Η κίνηση δεν είναι συμβολική αλλά ουσιαστική, ενώ μετά το πέρας της διαδικασίας το προσωπικό του ΕΔΣΝΑ θα φροντίσει να συλλέξει προς ανακύκλωση το υλικό από τα εκλογικά κέντρα. Πρέπει το μήνυμα της ανακύκλωσης να είναι ηχηρό και σε αυτήν τη διαδικασία. Όλες αυτές οι τεράστιες ποσότητες χαρτιού που κάθε φορά μένουν στα εκλογικά κέντρα (ψηφοδέλτια κ.λπ.), δεν είναι για πέταμα. Δεν θέλουμε ούτε ένα χαρτί πεταμένο να επιβαρύνει το περιβάλλον, όλα στον χαρτοφάγο», τόνισε η Αντιπεριφερειάρχης, Σοφία Κορωναίου. Υπενθυμίζεται ότι το πρότυπο Πρόγραμμα Ανακύκλωσης Χαρτιού της Περιφέρειας Αττικής και του ΕΔΣΝΑ, με τους κάδους-&quot;Χαρτοφάγους&quot; και τίτλο &quot;Έλα στο κύκλο μας&quot;, διενεργείται ήδη με επιτυχία -σε συνεργασία με εκπαιδευτικούς και μαθητές- στα σχολεία τόσο του Βόρειου Τομέα, όσο και στα σχολεία ολόκληρης της Αττικής, νοσοκομεία, φορείς κ.ά., εκπαιδεύοντας οικολογικά τους μαθητές και ταυτόχρονα συλλέγοντας όλες τις μη χρησιμοποιούμενες ποσότητες χαρτιού, οι οποίες αφού ανακυκλωθούν στη συνέχεια χρησιμοποιούνται για κοινωνικούς σκοπούς (βιβλία με σύστημα μπρέιγ κ.λπ.). &amp;nbsp;
