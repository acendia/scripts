Title:
Συγκέντρωση και πορεία στο Μαρούσι κατά της μετεγκατάστασης του καζίνο της Πάρνηθας
Description:
Δελτίο Τύπου της Συντονιστικής Επιτροπής Αγώνα κατά της μετεγκατάστασης του καζίνο Πάρνηθας στο Μαρούσι: Πραγματοποιήθηκε το Σάββατο 11.02.2023 η μεγάλη συγκέντρωση και πορεία στους κεντρικούς δρόμους του Αμαρουσίου που διοργάνωσε η Επιτροπή Αγώνα κατά της μετεγκατάστασης του καζίνο της Πάρνηθας στο Μαρούσι. Κάτοικοι και φορείς του Αμαρουσίου, του Χαλανδρίου και της ευρύτερης περιοχής διατράνωσαν με την παρουσία και την αγωνιστικότητα τους την απόφαση τους να μην επιτρέψουν να πραγματοποιηθεί η μετεγκατάσταση του Καζίνο στο Μαρούσι. Στις ομιλίες του συντονιστή της επιτροπής και των εκπροσώπων των φορέων υπογραμμίστηκαν εκτός από τις κοινωνικές επιπτώσεις στην περιοχή από την παρουσία του «ναού» του τζόγου, οι αρνητικές επιπτώσεις που θα υπάρξουν στο κυκλοφοριακό, τη στάθμευση την ατμοσφαιρική ρύπανση και το θόρυβο. Επιπτώσεις που θα επιδεινώσουν την ήδη αφόρητη κατάσταση που επικρατεί εξαιτίας των υπερτοπικών χρήσεων στην περιοχή. Τόνισαν τη μεγάλη έλλειψη αθλητικών, πολιτιστικών και χώρων αναψυχής που έχουν ανάγκη οι κάτοικοι και κυρίως η νεολαία της περιοχής. Ομόθυμη ήταν η απόφαση τους να προσφύγουν στο ΣτΕ κατά του υπό έκδοση Προεδρικού Διατάγματος, που θα ανάψει το πράσινο φως για την έκδοση οικοδομικής άδειας ανέγερσης των κτιρίων του καζίνο. Η συντονιστική επιτροπή ευχαριστεί όλους τους κατοίκους και τους φορείς, δημοτικές και περιφερειακές παρατάξεις, κόμματα και οργανώσεις που παραβρέθηκαν και δήλωσαν τη στήριξη τους. Ιδιαίτερα ευχαριστεί τη νεολαία που με την πολυπληθή παρουσία της έδωσε ζωντάνια παλμό και αγωνιστικότητα στη συγκέντρωση και την πορεία. Η συντονιστική επιτροπή θα συνεχίσει τον αγώνα της στο ίδιο ενωτικό πνεύμα που επικράτησε και στη συγκέντρωση. Θα εντείνει τις προσπάθειές της να έρθει σε επαφή και να ενημερώσει ακόμα ευρύτερα τις τοπικές κοινωνίες. Θα ζητήσει από τις δημοτικές αρχές και όλες τις παρατάξεις πιο ενεργή και σθεναρή συμπαράσταση και ιδιαίτερα από αυτή του Αμαρουσίου στην περιοχή του οποίου σχεδιάζεται να γίνει η μετεγκατάσταση. Θα έρθει σε επαφή με όλα τα κόμματα για να διατυπώσει τα αιτήματά της και να ζητήσει τις δεσμεύσεις τους εν όψει μάλιστα και των βουλευτικών εκλογών. Με σύνθημά της αυτό που ακούστηκε και στη συγκέντρωση ότι ο μόνος αγώνας που χάνεται είναι αυτός που δεν δόθηκε ποτέ συνεχίζει ακόμα πιο οργανωμένα ακόμα πιο δυνατά τις προσπάθειές της καλώντας σε ακόμα μεγαλύτερη συσπείρωση όλους τους κατοίκους και τους συλλογικούς φορείς της ευρύτερης περιοχής. Η συγκέντρωση ξεκίνησε με κεντρικό ομιλητή τον κ. Βασίλειο Μπακάλη, πρόεδρο του ΔΣ του Συλλόγου Κατοίκων Αγίου Νικολάου-ΚΑΤ Αμαρουσίου και συντονιστή της Επιτροπής Αγώνα κατά της μετεγκατάστασης του καζίνο Πάρνηθας στο Μαρούσι. Απηύθυναν χαιρετισμό οι: κ. Καραμπότης Γεώργιος από το ΔΣ του Εξωραϊστικού Συλλόγου Αγίας Φιλοθέης Αμαρουσίου, κ. Σμαραγδή Μαρίνα πρόεδρος του ΔΣ Συλλόγου Προστασίας Περιβάλλοντος και Ρεματιάς Πεντέλης-Χαλανδρίου, κ. Πάπαρου Λουίζα πρόεδρος της Ένωσης Συλλόγων Γονέων Αμαρουσίου, κ. Πολυχρονιάδης Δημήτρης πρόεδρος του Συλλόγου Εκπαιδευτικών Πρωτοβάθμιας Εκπαίδευσης Αμαρουσίου, κ. Κωτσιόπουλος Στέλιος ταμίας του Δ.Σ. της ΕΛΜΕ Α-Γ Ανατολικής Αττικής, κ. Σηφάκης Κωστής πρόεδρος της Ένωσης Κρητών Αμαρουσίου «Ο Κρηταγενής Ζευς», κ. Σταύρου Μάκης συντονιστής της Εναλλακτικής Δράσης για Ποιότητα Ζωής, κ. Κατσαρός Θωμάς εκπρόσωπος εργαζομένων από το ΥΠΠΟΑ και κ. Αναστασόπουλος Γιάννης αντιπρόεδρος του Συλλόγου Παραδείσου Αμαρουσίου. Στη συγκέντρωση παραβρέθηκαν οι: κ. Ρούσσος Σίμος δήμαρχος Χαλανδρίου, κ. Αθανασάτου Γιάννα αντιδήμαρχος Χαλανδρίου, κ. Μαυρουδής Χάρης αντιδήμαρχος Χαλανδρίου, κ. Χριστούλη Έλενα αντιδήμαρχος Χαλανδρίου, κ. Αντωνόπουλος Κώστας αντιδήμαρχος Αμαρουσίου, κ. Πέππας Νίκος πρόεδρος ΚΕΔΑ Αμαρουσίου, κ. Σκουρλέτης Πάνος βουλευτής ΣΥΡΙΖΑ-Προοδευτική Συμμαχία, κ. Αρσένης Κρίτων βουλευτής ΜΕΡΑ 25, κ. Στρατούλης Δημήτρης Γ. Γραμματέας της Λαϊκής Ενότητας-Ανυπότακτη Αριστερά, κ. Καββαδία Αννέτα μέλος του Π.Γ. του ΣΥΡΙΖΑ-Π.Σ., κ. Σπυρόπουλος Τάσος εκπρόσωπος της ΑΝΤΑΡΣΥΑ, κ. Νταβίας Άγγελος Γ. Γραμματέας στο Πράσινο Κίνημα και ο κ. Σταυρόπουλος Στάθης σκιτσογράφος, δημιουργός της αφίσας-καλέσματος στην κινητοποίησή μας. Επίσης παραβρέθηκαν οι δημοτικοί σύμβουλοι Αμαρουσίου κ. Γιαννάκος Ηλίας, κ. Διακολιού Μαίρη, κ. Δράγιου Δήμητρα, κ. Κούκουζας Πέτρος, κ. Μαρτίνη Τίνα, κ. Μπόγδανος Σπύρος, κ. Μπούρας Βασίλης, κ. Σαγρής Παναγιώτης και κ. Ψάλτη Κατερίνα, οι δημοτικοί σύμβουλοι Χαλανδρίου κ. Λαπιέρης Σωτήρης, κ. Λέρτας Δημήτρης και κ. Μαχαίρα Χριστίνα, οι δημοτικοί σύμβουλοι Λυκόβρυσης-Πεύκης κ. Ασκοξυλάκη Λίτσα και Ξανθόπουλος Κωνσταντίνος, οι δημοτικοί σύμβουλοι Ηρακλείου κ. Βλασσόπουλος Παντελής και κ. Παπαδημητρίου Γιώργος, ο δημοτικός σύμβουλος Μεταμόρφωσης κ. Καραβάκος Βασίλης καθώς και οι περιφερειακοί σύμβουλοι από την Περιφέρεια Αττικής κ. Δημητρίου Γιώργος, κ. Λοϊζος Ηλίας, κ. Μπαλάφας Γιώργος και κ. Παπαδάκης Νίκος. Η Επιτροπή Αγώνα ευχαριστεί θερμά όλους τους εκπροσώπους δημοτικών και περιφερειακών παρατάξεων καθώς και τους εκπροσώπους συλλογικών φορέων του Αμαρουσίου, του Χαλανδρίου, του Ηρακλείου, της Λυκόβρυσης-Πεύκης, της Μεταμόρφωσης, της Πεντέλης που παραβρέθηκαν στη Συγκέντρωση Διαμαρτυρίας κατά της μετεγκατάστασης του καζίνο Πάρνηθας στο Μαρούσι και τους καλεί να συνεχίσουν να στηρίζουν τη δράση της. Εκ της Συντονιστικής Επιτροπής Αγώνακατά της μετεγκατάστασης του καζίνο Πάρνηθας στο Μαρούσι  
