Title:
Χάρης Ρώμας: «Η πολιτική πρέπει να έχει συνέχεια»
Description:
Ανακοίνωση του αντιπεριφερειάρχη Πολιτισμού &amp;amp; Αθλητισμού Χάρη Ρώμα:  Η ΠΟΛΙΤΙΚΗ ΠΡΕΠΕΙ ΝΑ ΕΧΕΙ ΣΥΝΕΧΕΙΑ Διαβάζοντας κάποιες δημοσιεύσεις της διοικούσας του Δήμου σε σχέση με τη «ΒΙΟΚΛΙΜΑΤΙΚΗ-ΑΣΤΙΚΗ ΑΝΑΠΛΑΣΗ ΤΟΥ ΕΜΠΟΡΙΚΟΥ ΚΕΝΤΡΟΥ ΤΟΥ ΔΗΜΟΥ ΧΑΛΑΝΔΡΙΟΥ» θα προσθέσω κι εγώ τα συγχαρητήριά μου σε εκείνα των φίλων της διοικούσας. Τα καλά και τα θετικά πρέπει να επιβραβεύονται απ’ όπου κι αν προέρχονται κι άλλωστε όπως έχω ξαναπεί και ξαναγράψει, ο κοινός στόχος όλων πρέπει να είναι το ευ ζειν των Χαλανδραίων δημοτών. Πρέπει όμως να σημειώσω και μια παράλειψη. Νομίζω ότι θα έπρεπε να αναφερθεί στις δημοσιεύσεις και αναρτήσεις ότι η μελέτη ωρίμανσης του έργου έγινε από τη «ΝΕΑ ΜΗΤΡΟΠΟΛΙΤΙΚΗ ΑΤΤΙΚΗ» που είναι ο αναπτυξιακός οργανισμός της Περιφέρειας Αττικής. Για όσους υπηρετούμε την Περιφέρεια σαρξ εκ της σαρκός μας, δηλαδή! Αισθανθήκαμε μάλιστα ιδιαιτέρως υπερήφανοι όταν πληροφορηθήκαμε ότι η Μελέτη Ανάπλασης που εκπονήθηκε από τους δικούς μας ανθρώπους θεωρήθηκε ως μία από τις τρεις καλύτερες (μεταξύ δεκάδων) που υπεβλήθησαν προς έγκριση και χρηματοδότηση από το Ταμείο Ανάκαμψης. Αφού λοιπόν απένειμα δίκαια τα εύσημα προς όλους τους εμπλεκόμενους, θέλω να τονίσω ότι αυτό το έργο πράγματι θα αναμορφώσει μέρος του Χαλανδρίου αφού αφορά στη διαμόρφωση τμημάτων της κεντρικής περιοχής του Δήμου. Ο σκοπός είναι η ενίσχυση της βιώσιμης ανάπτυξης, επιτέλους, αφού τόσα χρόνια δεν είχε γίνει σχεδόν τίποτα. Είναι απαραίτητη η αναζωογόνηση με ενίσχυση της προσβασιμότητας, όπως προβλέπεται, και δημιουργία ενιαίας διαδρομής σε συνέχεια του υφιστάμενου δικτύου πεζοδρόμων. Η διαδρομή που σχεδιάζεται θα διέρχεται από την οικιστική περιοχή και θα συναντά στο πέρασμα τις σημαντικές λειτουργίες της πόλης, όπως οι εμπορικοί άξονες, τα σχολεία, οι χώροι πρασίνου κ.λ.π. Ήταν καιρός σε μία πόλη που επί πολλά χρόνια δε γνώριζε καμία εξέλιξη να ξεκινήσει ένα σχέδιο το οποίο μάλιστα, θα διεκδικήσω να εφαρμόσουμε εγώ και οι συνεργάτες μου εφ’ όσον, ως γνωστόν, στις επόμενες αυτοδιοικητικές εκλογές θα διεκδικήσω τη Δημαρχία της πόλης. Η πολιτική πρέπει να έχει συνέχεια και αυτά τα έργα αναβάθμισης και βιώσιμης κινητικότητας, όποιος κι αν τελικά εκλεγεί, θα πρέπει να επιβλέψει την εκτέλεσή τους, ούτως ώστε να είναι άψογη έως την τελευταία λεπτομέρεια. Επιπλέον, το σχέδιο θα πρέπει να εξελιχθεί και να διανθιστεί με παράλληλα έργα. Για εμάς της παράταξης «ΧΑΛΑΝΔΡΙ ΣΤΟ ΦΩΣ» αυτό που θα γίνει θέλουμε να είναι απλώς η αρχή της πλήρους αναμόρφωσης που θα καταστήσει το Χαλάνδρι ΠΡΟΤΥΠΟ ΔΗΜΟ της χώρας μας!
