Title:
Εγκληματική ομάδα διέπραττε κλοπές από οικίες ηλικιωμένων στα βόρεια προάστια
Description:
Αποδομήθηκε από το Τμήμα Ασφαλείας Κηφισιάς της Διεύθυνσης Ασφαλείας Αττικής, εγκληματική ομάδα τα μέλη της οποίας διέπρατταν κλοπές από οικίες ηλικιωμένων με τη μέθοδο της απασχόλησης. Σύμφωνα με την ανακοίνωση της ΕΛ.ΑΣ., συνελήφθη, μεσημβρινές ώρες χθες (7 Ιουνίου 2023), από αστυνομικούς της Ομάδας ΔΙ.ΑΣ., 19χρονος ημεδαπός ως μέλος της εγκληματικής ομάδας. Σε βάρος του 19χρονου αλλά και τριών ακόμα ημεδαπών, 18, 17 και 17 ετών σχηματίσθηκε δικογραφία -κατά περίπτωση- για εγκληματική οργάνωση, διακεκριμένες κλοπές, κατ’ επάγγελμα, κατά συναυτουργία, κατ’ εξακολούθηση, τετελεσμένες και σε απόπειρα και υπεξαίρεση. Ειδικότερα, οι δύο εξ αυτών, 19 και 17 ετών, την 6η Ιουνίου 2023 αποπειράθηκαν να αφαιρέσουν κοσμήματα που φορούσε γυναίκα που κινούταν πεζή στην Κηφισιά, χωρίς να ολοκληρώσουν την πράξη τους. Αστυνομικοί της ΔΙ.ΑΣ. που τους αναζητούσαν, εντόπισαν, την επόμενη μέρα, τον 19χρονο πλησίον της οικίας του στον Γέρακα, τον συνέλαβαν στο πλαίσιο της αυτόφωρης διαδικασίας και τον οδήγησαν στο Τμήμα Ασφάλειας Κηφισιάς που διερευνούσε τη δράση τους. Όπως προέκυψε από την προανακριτική έρευνα της ανωτέρω Υπηρεσίας σε συνεργασία με το Τμήμα Ασφάλειας Αγίας Παρασκευής, ο συλληφθείς από κοινού με έτερους συνεργούς του, τουλάχιστον από τον Ιανουάριο του 2023, είχαν συστήσει και ενταχθεί σε ομάδα με διαρκή δράση, με σκοπό τη διάπραξη κλοπών από οικίες ηλικιωμένων με τη μέθοδο της απασχόλησης σε περιοχές των Βορείων Προαστίων Αττικής. Ειδικότερα, ως προς τον τρόπο δράσης τους, οι κατηγορούμενοι, με εναλλασσόμενη σύνθεση, κυρίως απογευματινές ή μεσημβρινές ώρες, κινούμενοι με αυτοκίνητο που είχαν υπεξαιρέσει, προσέγγιζαν ισόγειες κατοικίες ή μονοκατοικίες που διέμεναν ηλικιωμένοι. Αφού εντόπιζαν τα υποψήφια θύματά τους, ένα εκ των μελών, προφασιζόμενο διάφορες δικαιολογίες (με την κυριότερη ότι έχει πέσει η μπάλα τους στην αυλή), κρατούσε απασχολημένο το θύμα. Τότε, έτερο μέλος της οργάνωσης εισερχόταν, χωρίς να γίνει αντιληπτό, από ανασφάλιστη πόρτα ή παράθυρο της οικίας και αφαιρούσε χρήματα και πολύτιμα αντικείμενα, ενώ ένα άλλο μέλος αναλάμβανε το ρόλο του τσιλιαδόρου. Κατά την εγκληματική τους δράση, οι κατηγορούμενοι έδειχναν ιδιαίτερη θρασύτητα και επιθετικότητα προκειμένου να πετύχουν τον σκοπό τους. Από τη μέχρι στιγμής προανακριτική έρευνα έχουν εξιχνιαστεί συνολικά 9 περιπτώσεις κλοπών στις περιοχές της Κηφισιάς, του Χαλανδρίου, της Αγίας Παρασκευής, του Γέρακα και των Μελισσίων και μία περίπτωση υπεξαίρεσης αυτοκινήτου. Οι συλληφθέντες οδηγήθηκαν στον αρμόδιο Εισαγγελέα, ενώ η έρευνα για την ταυτοποίηση όλων των μελών της οργάνωσης, αλλά και για τη συμμετοχή τους σε άλλες περιπτώσεις, συνεχίζεται.
