Title:
Εικαστική έκθεση “Rema Incognita” εμπνευσμένη από τη Ρεματιά Χαλανδρίου
Description:
Ο Δήμος Χαλανδρίου ενημερώνει ότι, αναβάλλονται τα επίσημα εγκαίνια της έκθεσης «Rema Incognita» στις 15/6/2023, λόγω της ανείπωτης τραγωδίας στην Πύλο, με τους δεκάδες νεκρούς και αγνοούμενους, και της κήρυξης του τριήμερου εθνικού πένθους. ****** Τους ήχους, τις μυρωδιές, τη χλωρίδα, την πανίδα, το τοπίο αλλά και την εμπειρία από την περιήγησή τους στη Ρεματιά αποτυπώνουν 17 εικαστικοί στις δημιουργίες τους, οι οποίες θα φιλοξενηθούν στο Θέατρο Ρεματιάς από 15 έως 29 Ιουνίου 2023, στο πλαίσιο της έκθεσης «Rema Incognita», που πραγματοποιείται υπό την αιγίδα της Ανώτατης Σχολής Καλών Τεχνών, στο πλαίσιο του Φεστιβάλ Ρεματιάς 2023, με την υποστήριξη του Δήμου Χαλανδρίου. Δεκαεπτά (17) εικαστικοί καλλιτέχνες/ιδες περιηγήθηκαν στη Ρεματιά Χαλανδρίου, αρχικά με στόχο να διερευνήσουν και να καταγράψουν στοιχεία του τοπίου και, στη συνέχεια, να δημιουργήσουν μια εικαστική χαρτογράφηση του ρέματος. Η διαδικασία του περπατήματος αποτέλεσε το κεντρικό εργαλείο της επιτόπιας αυτής έρευνας. Όλοι/ες βίωσαν το πλούσιο σε ήχους, μυρωδιές, χλωρίδα και πανίδα τοπίο και απέδωσαν την εμπειρία τους χαρτογραφικά. Αυτές οι εικαστικές αποτυπώσεις συγκεντρώθηκαν σε έναν έντυπο κατάλογο με τη μορφή χάρτη - οδηγού της περιοχής, και αποτελούν τη βάση για εκκίνηση μιας σειράς εικαστικών αποδόσεων του ρέματος Χαλανδρίου. Στη συνέχεια, βασισμένοι στις βιωματικές περιπλανητικές εμπειρίες και χαρτογραφήσεις τους, δημιούργησαν εικαστικά έργα, τα οποία θα εκτεθούν για δύο εβδομάδες στον περιβάλλοντα χώρο του Ευριπίδειου Θεάτρου Ρεματιάς Χαλανδρίου. Διοργάνωση και επιμέλεια έκθεσης: Λία Πέτρου Συμμετέχοντες/ουσες:Παναγιώτης Βούλγαρης, Mary Cox, Χριστιάνα Γαροφαλίδου, Μαρία Γουβέλη, Κατερίνα Κατσιφαράκη, Σοφία Κυριακού, Δήμητρα Μαλταμπέ, Καρολίνα Μέη, Ευαγγελία Μπασδέκη, Διονύσης Παππάς, Λία Πέτρου, Γιώργος Τσεριώνης, Δημήτρης Τσουμπλέκας Συμμετέχουσες εργαστηρίων της Ανώτατης Σχολής Καλών Τεχνών:Εύα Ανδρονικίδου, Έφη Λάσκαρη, Αλίκη Παπαδημητρίου, Μαγδαληνή Τσεμπέρη Ο έντυπος κατάλογος συνοδεύεται από κείμενα των:Φωτεινή Βενιέρη, Ιωάννα Παπαπαύλου, Δήμητρα Χατζησάββα Εγκαίνια: Πέμπτη 15 Ιουνίου 2023, 17:30-20:30Χώρος: Ευριπίδειο Θέατρο Ρεματιάς, Πεζόδρομος Προφήτη Ηλία, ΧαλάνδριΔιάρκεια έκθεσης: 15 - 29 Ιουνίου 2023Ώρες λειτουργίας: Δευτέρα - Κυριακή, 17:30-20:30Επικοινωνία: Λία Πέτρου, 697-9361993, fb / instagram: Rema Incognita Η Ρεματιά είναι το σπουδαιότερο υδρογραφικό στοιχείο της περιοχής Πεντέλης - Χαλανδρίου και η παρουσία της έχει συμβάλλει καθοριστικά στη χλωρίδα και πανίδα της περιοχής. Αποτελεί τη συνέχεια της οδού Λιθαγωγίας, του αρχαίου άξονα μεταφοράς μαρμάρων από το λατομείο του Πεντελικού όρους, προς την αρχαία πόλη των Αθηνών και πιθανολογείται πως, στην περιοχή, υπήρξε ιερό της θεάς Δήμητρας, καθώς και χώρος ταφής της Μυκηναϊκής περιόδου. Στα Ρωμαϊκά χρόνια, τα νερά της ρεματιάς τροφοδοτούσαν το Αδριάνειο Υδραγωγείο ενώ το ρέμα αποτυπώνεται ήδη στους χάρτες της Αττικής του 1883, που επιμελήθηκαν οι Βαυαροί Ernst Curtius και Johann August Kaupert.   
