Title:
Ο Δήμος Πεντέλης στον Σύνδεσμο για τη Βιώσιμη Ανάπτυξη των Πόλεων (21ΟΤΑ)
Description:
Με μεγάλη πλειοψηφία (18-6) τα μέλη του Δημοτικού Συμβουλίου του Δήμου Πεντέλης αποφάσισαν την ένταξη του Δήμου τους, ως μέλος του Συνδέσμου για τη Βιώσιμη Ανάπτυξη των Πόλεων (γνωστός ως Σύνδεσμος 21ΟΤΑ). Η ενίσχυση του Συνδέσμου, με έναν σημαντικό Δήμο, τόσο γεωγραφικά στον Β-Α τομέα της Αττικής όπου ενεργοποιείται ο Σύνδεσμος, όσο και πληθυσμιακά με τρεις (πρώην Καλλικράτη) Δήμους (Μελίσσια, Πεντέλη, Νέα Πεντέλη) δίνει ακόμα μεγαλύτερες δυνατότητες στον ΣΒΑΠ για περαιτέρω ανάπτυξη των δραστηριοτήτων του. Παράλληλα είναι μια επιβράβευση της σοβαρής δουλειάς που γίνεται τα τελευταία χρόνια από τον Πρόεδρο και τους συνεργάτες του. Ο Πρόεδρος του Σ.Β.Α.Π., κ. Γιώργος Κουράσης, δήλωσε σχετικά με τη νέα προσχώρηση: «Είμαι εξαιρετικά ικανοποιημένος από τη νέα αυτή ένταξη, στην αυτοδιοικητική μας οικογένεια. Ευχαριστώ τον Δήμαρχο Πεντέλης και όλους τους Δημοτικούς Συμβούλους πλειοψηφίας και μειοψηφίας που έλαβαν αυτή την απόφαση. Μια απόφαση, που την εκλαμβάνω σαν ψήφο εμπιστοσύνης στην προσπάθειά μας να στηρίξουμε τους Δήμους-Μέλη μας, στο δύσκολο έργο τους.&amp;nbsp;Πιστεύω ότι όλοι μαζί, μπορούμε στοχεύοντας πάντα στη βιώσιμη ανάπτυξη των πόλεών μας, να συνεργαστούμε ώστε να φέρουμε ακόμα καλύτερα αποτελέσματα». Επίσης, ο Πρόεδρος της Ένωσης Δημάρχων Αττικής και Γ.Γ. του Συνδέσμου, κ. Παύλος Καμάρας, δήλωσε: «Είναι μια πολύ ευχάριστη είδηση. Είναι πλέον προφανές, ότι η Αυτοδιοίκηση, περισσότερο από ποτέ, πρέπει να παραμείνει ενωμένη ώστε να αντιμετωπίσει με τον καλύτερο δυνατό τρόπο τις τρέχουσες προκλήσεις της ανθρωπιστικής κρίσης, της περιβαλλοντικής υποβάθμισης και της βελτίωσης της καθημερινότητας των πολιτών, σ’ ένα δυσμενέστατο οικονομικό περιβάλλον. Ο Σ.Β.Α.Π. είναι ένας Αυτοδιοικητικός φορέας, μοναδικός σε όλη την Ελλάδα, που έχει παρόν και μέλλον. Ιδιαίτερα, εν όψει της επερχόμενης Μεταρρύθμισης, αφού μπορεί να διαδραματίσει ακόμα σπουδαιότερο ρόλο στη στήριξη των Δήμων-Μελών του, σ’ ένα ευρύ φάσμα δραστηριοτήτων τους». &amp;nbsp;
