Title:
10 οδηγίες για να μην “πέσουν” internet και επικοινωνίες
Description:
Δέκα οδηγίες από το Υπουργείο Ψηφιακής Διακυβέρνησης για την υπεύθυνη χρήση των τηλεπικοινωνιακών δικτύων και υπηρεσιών: Οι έκτακτες καταστάσεις στις οποίες καλούμαστε να προσαρμοστούμε, ώστε όλοι μαζί να αντιμετωπίσουμε με επιτυχία την επιδημία του κορωνοϊού, μεταβάλλουν άμεσα τον τρόπο που εργαζόμαστε, επικοινωνούμε, ψυχαγωγούμαστε. Σε πρωτόγνωρες συνθήκες σαν κι αυτές, όπου σχεδόν όλη η ανθρώπινη επικοινωνία καλείται να διεκπεραιωθεί μέσα από την τεχνολογία και τις υποδομές της, η τήρηση μερικών απλών κανόνων για την υπεύθυνη και ορθολογική χρήση των τηλεπικοινωνιακών δικτύων, επιτρέπει σε όλους μας να απολαμβάνουμε απρόσκοπτα τις υπηρεσίες που προσφέρονται μέσα από αυτά. Συγκεκριμένα, το Υπουργείο Ψηφιακής Διακυβέρνησης και η Γενική Γραμματεία Τηλεπικοινωνιών και Ταχυδρομείων συνιστούν: 1. Αποφεύγουμε, όσο το δυνατό, τη χρήση διαδικτυακών υπηρεσιών ψυχαγωγίας κατά τις ώρες αιχμής, δηλαδή από τις 09:00 το πρωί ως τις 6:00 το απόγευμα. Με τον τρόπο αυτό δημιουργούμε τον απαιτούμενο «χώρο» ώστε τα τηλεπικοινωνιακά δίκτυα να είναι σε θέση να εξυπηρετήσουν ακόμα και τις πιο απαιτητικές ανάγκες εφαρμογών επικοινωνίας και ομαδικής απομακρυσμένης εργασίας και τηλε-εκπαίδευσης που είναι τόσο σημαντικές για μεγάλο αριθμό συμπολιτών μας και επιχειρήσεων και εν τέλει κρίσιμες για την λειτουργία όλης της οικονομίας. 2. Αν πρόκειται να πραγματοποιήσουμε μία τηλεφωνική κλήση προτιμάμε τα σταθερά δίκτυα αντί των κινητών. Με τον τρόπο αυτό αποφεύγουμε τη δημιουργία υπερβολικής κίνησης στις υποδομές κινητής τηλεφωνίας. 3. Αποφεύγουμε την αποστολή αρχείων μεγάλου μεγέθους και αν αυτό δεν είναι εφικτό, εξαντλούμε κάθε προσπάθεια συμπίεσής τους, εφόσον αυτό είναι τεχνικά εφικτό. 4. Αποφεύγουμε στον μέγιστο δυνατό βαθμό την αποστολή μαζικών μηνυμάτων ηλεκτρονικού ταχυδρομείου από τον υπολογιστή μας. 5. Αποφεύγουμε τις περιττές video κλήσεις, τόσο τις ώρες αιχμής όσο και τις απογευματινές και βραδινές ώρες μη αιχμής. 6. Εκμεταλλευόμαστε τις διαδικτυακές πλατφόρμες ομαδικής - συνεργατικής εργασίας με τους συναδέλφους μας και δεν χρησιμοποιούμε αποκλειστικά τις κλασσικές βιντεοεφαρμογές. 7. Κατεβάζουμε στον υπολογιστή μόνο τα αρχεία που χρειαζόμαστε. Αν θέλουμε να μοιραστούμε με άλλους ένα αρχείο που εντοπίσαμε στο διαδίκτυο, τους στέλνουμε τον σύνδεσμο και όχι το ίδιο το αρχείο. 8. Διατηρούμε ενημερωμένες τις ηλεκτρονικές μας συσκευές με τις τελευταίες εκδόσεις του λογισμικού τους, ακολουθώντας τις οδηγίες των κατασκευαστών. Επίσης, διατηρούμε ενημερωμένα τα προγράμματα που χρησιμοποιούμε για την προστασία των συσκευών από κακόβουλο λογισμικό. 9. Αν έχουμε παιδιά φροντίζουμε για τη δημιουργική τους απασχόληση και αποφεύγουμε όσο το δυνατόν τη προσκόλλησή τους αποκλειστικά σε πλατφόρμες μετάδοσης βίντεο (streaming) και στα κοινωνικά δίκτυα. 10. Υιοθετούμε υπεύθυνη συμπεριφορά στο διαδίκτυο. Συμβουλευόμαστε τις οδηγίες του Εθνικού Οργανισμού Δημόσιας Υγείας (eody.gov.gr) για την αντιμετώπιση του κορωνοϊού και δεν αναπαράγουμε πληροφορίες και υλικό που στερούνται επιστημονικής τεκμηρίωσης.
