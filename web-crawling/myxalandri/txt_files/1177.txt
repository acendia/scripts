Title:
Χάρης Ρώμας: «Η γκρίνια της εβδομάδας»
Description:
Απάντηση του αντιπεριφερειάρχη Πολιτισμού &amp;amp; Αθλητισμού της Περιφέρειας Αττικής, Χάρη Ρώμα, σχετικά με δημοσιεύσεις του δημάρχου Χαλανδρίου, Σίμου Ρούσσου: Η ΓΚΡΙΝΙΑ ΤΗΣ ΕΒΔΟΜΑΔΑΣ Δύο πράγματα αρέσουν προφανώς στον δήμαρχο Χαλανδρίου γιατί σε αυτά αναλώνεται με ευλαβική επιμονή κάθε εβδομάδα. Το πρώτο είναι το να εκθειάζει, εκείνος και οι τριγύρω του, τα επιτεύγματα του στον δήμο και τα έργα του (περεμπιπτόντως σε πολλούς άλλους δήμους ανάλογα έργα τα πετυχαίνουν δύο φορές καλύτερα). Και μάλιστα η διοίκηση προσπαθεί να κάνει πλύση εγκεφάλου στους δημότες εφ’ όσον έχει φροντίσει να δημιουργήσει πλείστα όσα sites όπου διάφοροι και διάφορες εντεταλμένοι “φωστήρες” λιβανίζουν καθημερινά τον “γκουρού της αυτοδιοίκησης”. Επίσης, για να μην ξεχνιόμαστε ο δήμος έχει αγοράσει ή δημιουργήσει ότι κυκλοφορεί σε free press για να τα βλέπουμε και τυπωμένα τα κατορθώματά του. Ένας δημοσιογράφος freelancer (το όνομά του υπάρχει στην διάθεση των δημοτών) προσπάθησε να δώσει σε κάποια από τα στρατευμένα sites νέα του Αντιπεριφερειάρχη Πολιτισμού και Αθλητισμού, εμού του ιδίου δηλαδή, όπως το (ανώδυνο πολιτικά) ότι βραβεύτηκα για την καλλιτεχνική προσφορά 35 χρόνων στο πολύ μεγάλο και γνωστό φεστιβάλ θεάτρου της Ορεστιάδας. Η είδηση κατέβηκε σε δευτερόλεπτα και όταν ο δημοσιογράφος τόλμησε να ψελλίσει “γιατί” η απάντηση που πήρε από τον στρατευμένο διαχειριστή ήταν: “Δεν ενδιαφέρονται οι Χαλανδραίοι για τα νέα του κυρίου Ρώμα”! Για τέτοιου είδους φασιστική λογοκρισία μιλάμε! Το δεύτερο πράγμα στο οποίο αναλώνεται ο δήμαρχος εβδομαδιαία είναι η καθιερωμένη γκρίνια για την Περιφέρεια Αττικής. Το γνωστό τροπάρι, δηλαδή, ότι η Περιφέρεια έχει παραπεταμένο το Χαλάνδρι, ότι το Χαλάνδρι είναι αδικημένο αποπαίδι και μπλα, μπλα, μπλα… Παρ’ ότι η Περιφέρεια εξυπηρετεί αυτή την τετραετία έργα του Χαλανδρίου αξίας άνω των τριάντα εκατομμυρίων! Είναι, δηλαδή, το Χαλάνδρι από τους πλέον ευνοημένους δήμους. Έχουμε ξαναπαντήσει ενδελεχώς αρκετές φορές, με αριθμούς και μόνο αριθμούς, στις κραυγαλέες διαμαρτυρίες, οι οποίες βεβαίως υποκινούνται από τον τρόμο της υποψηφιότητας μου για την δημαρχία στις επόμενες εκλογές. Καλά κάνουν και τρομάζουν και αγωνιούν για την καρέκλα τους, αλλά δεν μας αφορά η αγωνίας τους. Όσο και να “βγάζουν δόντια”, όσο και να πανικοβάλλονται, όσο και να πετάνε την μπάλα στην εξέδρα εκσφενδονίζοντας ανακρίβειες, ψέματα και λάσπη, δεν θα κουραστούμε ποτέ να τους επαναφέρουμε στο γήπεδο για να παίξουν κανονική μπάλα, αν μπορούν. Και δεν τους επαναφέρει στην τάξη πλέον μόνο η διοίκηση της Περιφέρειας και ο Περιφερειάρχης, που κάνει άψογα την δουλειά του προσπαθώντας να κρατά ισορροπίες σε 66 δήμους. Τώρα πια τους επαναφέρει στην τάξη και η ομάδα της οποίας έχω την τιμή να ηγούμαι, η παράταξη “ΧΑΛΑΝΔΡΙ ΣΤΟ ΦΩΣ” που στελεχώνεται και δυναμώνει συνεχώς και μέχρι τις εκλογές θα είναι έτοιμη για την μετωπική σύγκρουση, αφού έτσι φαίνεται ότι το θέλει η νυν διοίκηση του δήμου. Και θα συγκρουστούμε, λοιπόν, και θα νικήσουμε και θα βγάλουμε το Χαλάνδρι στο φως, καθιστώντας το στη συνέχεια δήμο πρότυπο και ξεχωριστό μέσα σε όλη την Ελλάδα. Όσο για την γκρίνια της εβδομάδας ότι τους δώσαμε λέει για το φεστιβάλ της ρεματιάς μόνο 700 ευρώ θα απαντήσω, όπως απαντάω πάντα για να μαθαίνει ο κόσμος την πάσα αλήθεια. Η Περιφέρεια κάνει πλέον το δικό της πολύ μεγάλο φεστιβάλ, στο θέατρο του Αττικού Άλσους που ανακαινίσαμε και ονομάσαμε “Κατίνα Παξινού” και πολύ καμαρώνουμε γι’ αυτό. Διοργανώσαμε, λοιπόν, εκεί το πρώτο φεστιβάλ της Περιφέρειας Αττικής το οποίο συγκέντρωσε εγκωμιαστικά σχόλια από πολύ μεγάλη μερίδα θεατών που συνέρρευσαν αθρόα, αλλά και ύμνους ειδημόνων που το χειροκρότησαν σε έγκυρα μέσα (Αθηνόραμα, Καθημερινή, Ελεύθερος τύπος, Τα Νέα, πλείστα όσα sites). Σε αυτό το φεστιβάλ που διαρκεί δύο ολόκληρους μήνες (“Ο Ιούλιος του θεάτρου - Ο Σεπτέμβριος της μουσικής”) παρουσιάστηκαν 58 παραστάσεις και συναυλίες, ανοικτές για τους δημότες όλων των δήμων συμπεριλαμβανομένου και του δήμου Χαλανδρίου, φυσικά. Επιπλέον, υπήρξαν δήμοι στους οποίους προσφέραμε κάποια συναυλία ή παράσταση πληρωμένη από την Περιφέρεια για να στηρίξουμε το φεστιβάλ τους. Όπως την παιδική παράσταση των 700 ευρώ που προσφέραμε στο Φεστιβάλ Ρεματιάς και υποτιμητικά αναφέρει ο δήμαρχος, παρ’ ότι ήταν έξοχη. ΑΥΤΟ ΠΟΥ ΔΕΝ ΑΝΑΦΕΡΕΙ Ο ΔΗΜΑΡΧΟΣ είναι ότι λόγω της επετείου των 100 χρόνων από την Μικρασιατική Καταστροφή αισθανθήκαμε το χρέος να συνδιοργανώσουμε στο Χαλάνδρι μας, μαζί με τον ιστορικό Μικρασιατικό σύλλογο “Ρίζες” που κάνει εξαιρετική δουλειά, μια μεγάλη συναυλία με την σπουδαία Γλυκερία και τον έξοχο Κοντογιάννη. Αυτή η συναυλία κόστισε στην Περιφέρεια δεκατρείς χιλιάδες ευρώ και μάλιστα ο δήμαρχος μια χαρά επωφελήθηκε αφού ήρθε και εκφώνησε λόγο, όπως έκανα κι εγώ, αλλά εγώ ως Αντιπεριφερειάρχης συνδιοργανωτής. Όχι τα καλά και συμφέροντα να τα αποκρύπτουμε και να τα “κάνουμε γαργάρα”, κύριε Δήμαρχε! Όταν, μάλιστα, όμοροι δήμοι όπως τα Βριλήσσια ή γειτονικοί δήμοι όπως η Πεύκη και η Παλλήνη δεν πήραν τίποτα απολύτως. Σημειώνω, επίσης ότι οι δήμοι των οποίων τα φεστιβάλ στηρίξαμε με περισσότερες από μία εκδηλώσεις, έκαναν αίτηση στο τμήμα πολιτισμού της Περιφέρειας. Ο δήμος Χαλανδρίου δεν έκανε ποτέ ουδεμία αίτηση. Όσο για το πολύπαθο κτίριο Nobel, που αγοράστηκε από τον δήμο (δηλαδή, από τις τσέπες των δημοτών) με αντίτιμο αρκετά πιο πάνω του ενός εκατομμυρίου ευρώ, ΕΥΤΥΧΩΣ που η διοίκηση Πατούλη κι εγώ προσωπικά επιμείναμε στο να δεσμευτούν χρήματα για την αξιοποίησή του. Και, μάλιστα, ποσό έως 5,5 εκατομμύρια ευρώ! Κάποιοι από την χαλαρή, θα μου επιτρέψετε να ‘πω, αντιπολίτευση του δήμου, με έπιασαν τότε και παραπονέθηκαν έντονα. “Γιατί εσείς της Περιφέρειας κάνετε πλάτες στον Ρούσσο;” Ήταν η ακριβής φράση συγκεκριμένου κυρίου. Η απάντηση ήταν αυτή που δίνω και τώρα: Δεν κάνoυμε πλάτες σε κανέναν Ρούσσο. Βάζουμε πλάτη για να αποκτήσουν οι δημότες του Χαλανδρίου, οι Χαλανδραίοι που σέβομαι και αγαπώ, ένα τοπόσημο πολιτισμού εμβληματικό, σπουδαίο και πανέμορφο. Έχω αναφέρει άλλωστε, σε άλλη ανάρτησή μου, ότι ονειρεύομαι να στεγαστούν εκεί δημοτική πινακοθήκη που δεν υπάρχει, ψηφιακό μουσείο της Ιστορίας του Χαλανδρίου που δεν υπάρχει, θέατρο με μόνιμη παιδική σκηνή (για τα σχολεία του Χαλανδρίου αλλά και για να το επισκέπτονται τα υπόλοιπα σχολεία της Αττικής) και αίθουσα χορού. ΓΙΑΤΙ ΔΕΝ ΞΕΚΙΝΗΣΑΝ ΑΚΟΜΑ ΤΑ ΕΡΓΑ; Μα γιατί όπως έχω ξαναπεί (μιλώντας για την περίπτωση του Δημαρχείου) δεν υπάρχει λεφτόδεντρο! Η Περιφέρεια κάνει μεγάλα έργα σε 66 δήμους και προσπαθεί να προχωρούν όλα παράλληλα. Για την περίπτωση του κτιρίου Nobel, ειδικά, όχι μόνο δεν υπήρχε δεσμευτικό χρονοδιάγραμμα παράδοσης έργου το οποίο δεν τηρήσαμε αλλά δεν έχει γίνει καν προγραμματική για να δημοπρατηθεί στη συνέχεια το έργο. Θα γίνουν όλα όταν και όπως πρέπει. Εγγυώμαι γι’ αυτό. Βλέποντας, πάντως, το όψιμο μεγάλο ενδιαφέρον του Δημάρχου για τα πολιτιστικά, είμαι ανοιχτός σε κάθε ανταλλαγή απόψεων για το πως διατρανώνεται ένας ΔΗΜΟΣ ΠΟΛΙΤΙΣΜΟΥ. Μπορεί και να με διδάξει, ποιος ξέρει;                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                               
