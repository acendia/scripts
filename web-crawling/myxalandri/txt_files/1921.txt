Title:
Open Doors: Έναρξη λειτουργίας Γραφείου Διασύνδεσης Π.Ε. Βόρειου Τομέα Αθηνών
Description:
Γιώργος Καραμέρος: Ανοίγουν πόρτες και θέσεις εργασίας για νέες και νέους στα Βόρεια προάστια Ξεκίνησε η λειτουργία του νεοσύστατου Γραφείου Διασύνδεσης της Περιφέρειας Αττικής στην έδρα της Περιφερειακής Ενότητας Βόρειου Τομέα Αθηνών στο Μαρούσι (Λεωφόρος Κηφισίας 20), στο πλαίσιο σχετικού μνημονίου συνεργασίας της Περιφέρειας Αττικής και του Πανεπιστημίου Πειραιώς. Το Γραφείο Διασύνδεσης αποσκοπεί στη δικτύωση του ανθρώπινου δυναμικού με δομές προώθησης της απασχόλησης και με επιχειρήσεις, πρωτίστως, των Βορείων προαστίων. Τις πρώτες συνεντεύξεις αναζήτησης εργασίας των ενδιαφερομένων παρακολούθησε ο αντιπεριφερειάρχης Βόρειας Αθήνας, Γιώργος Καραμέρος. Στο πλαίσιο ενός learning Café, με μια διαδραστική, καινοτόμα παρουσίαση, είδε από κοντά τη διαδικασία συμβουλευτικής και ταύτισης προσόντων με διαθέσιμες θέσεις εργασίας και συνομίλησε με έμπειρους επιστήμονες και ανθρώπους που αναζητούν δουλειά, επισημαίνοντας σχετικά: «Με τη συμβολική ονομασία “Open Doors”, το Γραφείο Διασύνδεσης της Περιφερειακής Ενότητας Βόρειου Τομέα Αθηνών, είναι μια προσπάθεια που γεννήθηκε από την αγωνία εκατοντάδων νέων που καθημερινά αναζητούν δουλειά. Τα πολύ υψηλά ποσοστά ανεργίας, η φυγή αξιόλογων επιστημόνων στο εξωτερικό, είναι φαινόμενα που μας απασχολούν όλους. Στα Βόρεια προάστια είναι συγκεντρωμένος σημαντικός αριθμός επιχειρήσεων που απασχολούν εξειδικευμένο εργατικό δυναμικό. Παράλληλα λειτουργούν αρκετά δημόσια και ιδιωτικά εκπαιδευτικά κέντρα και δίκτυα καινοτομίας που μπορούν να προσδώσουν προστιθέμενη αξία στις δυνατότητες εκπαίδευσης, εξειδίκευσης, απασχόλησης ή επιχειρηματικότητας. Εκτιμήσαμε ότι είναι ιδιαίτερα χρήσιμη η ανάπτυξη και λειτουργία ενός Γραφείου Διασύνδεσης και η δικτύωσή του με δομές προώθησης της απασχόλησης και επιχειρήσεις. Στόχος μας είναι να συνδράμει, αφενός στην καλύτερη ενημέρωση και πληροφόρηση για τις ευκαιρίες και τις δυνατότητες που υπάρχουν στην αγορά εργασίας και αφετέρου στη δικτύωση πολιτών που ψάχνουν δουλειά ή επιδιώκουν το δικό τους επιχειρείν, με διαθέσιμους φορείς και επιχειρήσεις. Η σημερινή διαδικασία του learning café θα γίνεται σε τακτά χρονικά διαστήματα, ενώ για τις αρχές του χρόνου, προγραμματίζουμε την εκδήλωση “Ημέρες Σταδιοδρομίας”. Πρόκειται για μια γέφυρα μεταξύ Περιφέρειας Αττικής και Επιχειρηματικότητας όπου προσκαλούνται όλες οι επιχειρήσεις που επιθυμούν να έρθουν σε επαφή με ανέργους που ενδιαφέρονται να αποκομίσουν σημαντικότατες εμπειρίες στην κατεύθυνση της επαγγελματικής τους αποκατάστασης. Στην προσπάθειά μας συνεργαζόμαστε με το Γραφείο Διασύνδεσης του Πανεπιστημίου Πειραιώς, που διαθέτει εξειδικευμένο επιστημονικό προσωπικό και αποτελεί ένα από τα πιο δραστήρια Γραφεία Διασύνδεσης Ελληνικών Πανεπιστημίων». Ο επιστημονικός υπεύθυνος του προγράμματος, Καθηγητής του Πανεπιστημίου Πειραιώς Νικόλαος Γεωργόπουλος, μεταξύ άλλων, σημείωσε: «Μετά την υπογραφή του Μνημονίου Συνεργασίας με την Περιφέρεια Αττικής, στόχος μας είναι η υποστήριξη με διοικητικό και ερευνητικό προσωπικό του Γραφείου Διασύνδεσης της Περιφερειακής Ενότητας Βόρειου Τομέα Αθηνών. Το Open Doors, βασιζόμενο στην πολυετή εμπειρία της ομάδας του Γραφείου Διασύνδεσης του Ιδρύματός μας, προωθεί την ανάπτυξη δυναμικών συνεργασιών και την εξυπηρέτηση τριών πόλων: των Πολιτών της Περιφέρειας Αττικής, των Επιχειρήσεων και Φορέων προώθησης απασχόλησης και των τριών βαθμίδων της Εκπαίδευσης. Εμείς, στο Πανεπιστήμιο Πειραιώς, όταν αναφερόμαστε στην εργασία, ανατρέχουμε στην ετυμολογία του όρου επάγγελμα, που σημαίνει την υπόσχεση που δίνει ο πολίτης προς την κοινωνία ότι θα είναι χρήσιμος. Τώρα περισσότερο από ποτέ με βάση τα νέα παγκόσμια και εθνικά εργασιακά δεδομένα, αναπροσαρμόζουμε τον ορισμό αυτόν και δεν αναφερόμαστε πια σε υπόσχεση, αλλά σε δικαίωμα του πολίτη να διεκδικεί μία θέση εργασίας ανάλογης των προσόντων και δυνατοτήτων του και στο δικαίωμα της εταιρείας να προσλαμβάνει το ανθρώπινο αυτό δυναμικό που ανταποκρίνεται στις ανάγκες και στο όραμά της. Δομούμε, λοιπόν, έτσι, μια γόνιμη σχέση αλληλεπίδρασης εργαζόμενου και εργοδότη με κοινό συμφέρον». Το Γραφείο Διασύνδεσης λειτουργεί στην έδρα της Περιφερειακής Ενότητας Βόρειου Τομέα Αθηνών, Λεωφόρος Κηφισίας 20, στο Μαρούσι, ενώ οι ενδιαφερόμενοι μπορούν να περιηγηθούν σχετικά, στην ιστοσελίδα https://opendoors.attica.gov.gr ή να επικοινωνήσουν στο τηλέφωνο 213-2100546 ή να στείλουν e-mail στο opendoors@patt.gov.gr προκειμένου ενημερωθούν για θέματα, όπως: Μεταπτυχιακές σπουδές στην Ελλάδα και το εξωτερικό Υποτροφίες στην Ελλάδα και το εξωτερικό Θέσεις εργασίας Σεμινάρια και διαλέξεις Επιχειρηματικότητα, συμβουλευτική Μελέτες σχετικές με την αγορά εργασίας Επίκαιρα ζητήματα ευρύτερου επαγγελματικού ενδιαφέροντος. Συνεργάτες της πρωτοβουλίας Open Doors είναι η Σοφία Μαστροκούκου, η Μαρία Οικονόμου, Θεοδώρα Γεωργοπούλου, και, ο Χρήστος Μακρυωνίτης από το Πανεπιστήμιο Πειραιώς, ενώ εξωτερικοί συνεργάτες είναι η Ειρήνη Ανδριώτη, Σύμβουλος Σταδιοδρομίας, ο Μάρκος Τσουμπλέκας, Κοινωνιολόγος και Ερευνητής, η Τόνια Τσιρογιάννη, Business coach, και η Έφη Μπλάνη, Life &amp; Executive Coaching. Το Μνημόνιο Συνεργασίας που υπέγραψαν, στις 13/09/2018, η Περιφερειάρχης Αττικής, Ρένα Δούρου, και ο Πρύτανης του Πανεπιστημίου Πειραιώς, Καθηγητής Άγγελος Κότιος, περιλαμβάνει επίσης: Τη συνδιοργάνωση εκπαιδευτικών σεμιναρίων, επιστημονικών ημερίδων, συνεδρίων, θεματικών ομάδων συζήτησης / working groups, θεματικών εκδηλώσεων, συμποσίων κ.λπ., σε ζητήματα κοινού ερευνητικού ενδιαφέροντος. Τη συμμετοχή σε σεμινάρια εκμάθησης δια βίου μάθησης, προγράμματα e-learning, επιστημονικές συναντήσεις, εκπαιδευτικές δραστηριότητες. Την ανάληψη πρωτοβουλιών για την ανάπτυξη και οργάνωση δράσεων σχετικών με την κοινή υποβολή ευρωπαϊκών και ερευνητικών προγραμμάτων σε επιστημονικά πεδία κοινού επιστημονικού ενδιαφέροντος. Τη συνεργασία - δικτύωση μεταξύ των ερευνητικών εργαστηρίων, ομάδων, υπηρεσιών και από κοινού αξιοποίηση υπαρχόντων υποδομών και τεχνογνωσίας.
