Title:
6 τοπ παραλίες μια ανάσα από την Αθήνα - Τιρκουάζ νερά, σε πευκόδασος, ιδανικές και για μικρά παιδιά
Description:
Κορυφαίες παραλίες, με πεντακάθαρα νερά, σε κοντινή απόσταση από την Αθήνα. Σε κοντινή απόσταση από την Αθήνα υπάρχουν παραλίες «διαμάντια» για να απολαύσετε τα πρώτα μπάνια στη θάλασσα, να κάνετε ηλιοθεραπεία και φυσικά να παίξουν τα παιδιά στην άμμο. Μια ανάσα από την Αθήνα θα βρείτε εξαιρετικές παραλίες με κρυστάλλινα, πεντακάθαρα νερά, αμμώδεις, με θαλάσσια σπορ, οργανωμένες και μη, ενώ μπορείτε να το δείτε ως μια τέλεια εξόρμηση από την πόλη για μια μονοήμερη απόδραση. Αυτή την περίοδο έχουμε την πολυτέλεια να απολαύσουμε τις παραλίες με λιγότερο κόσμο και το τοπίο να είναι πιο παρθένο. Στα πλεονεκτήματα της χώρας μας είναι πως μέσα σε μια ώρα από το κέντρο της πόλης μπορείτε να βρεθείτε σε ένα πολύ όμορφο νησί του Αργοσαρωνικού ή σε κοντινό προορισμό της Πελοποννήσου για να απολαύσετε το μπάνιο σας. Οι παραλίες που βρίσκονται μια ανάσα από την Αθήνα είναι η τέλεια επιλογή για να οργανώσετε μια μονοήμερη εκδρομή συνδυάζοντας μπάνιο σε κρυστάλλινα νερά, στάση για φαγητό σε ταβερνάκια δίπλα στη θάλασσα ή γιατί όχι να οργανώσετε ένα τέλειο πικ-νικ σε φυσικό τοπίο. Παραλία Μυλοκοπή στο Λουτράκι Η παραλία Μυλοκοπή βρίσκεται μόλις ώρα από την Αθήνα, στο δήμο Λουτρακίου - Περαχώρας - Αγίων Θεοδώρων και φτάνοντας εκεί θα εντυπωσιαστείτε με τα κρυστάλλινα νερά, ενώ όλο το τοπίο είναι άκρως ινσταγκραμικό. Η «διπλή» παραλία δημιουργήθηκε μετά από σεισμό και μέχρι κάτω την ακτή υπάρχει πευκόδασος συνδυάζοντας μοναδικά τη θάλασσα με το βουνό σαν να είναι ένας όμορφος πίνακας ζωγραφικής. Από τη μία πλευρά η παραλία έχει σκούρα αμμουδιά, ενώ η άλλη πλευρά είναι πιο εντυπωσιακή με ρηγματώδεις σπασμένες πλάκες. Η παραλία δεν είναι οργανωμένη οπότε φροντίστε να έχετε πάρει μαζί τα απαραίτητα σνακ, καφέ και νερό. Παραλία Αλυκές στη Χαλκίδα Το «Μαϊάμι» της Χαλκίδας, όπως είναι γνωστή η παραλία Αλυκές, βρίσκεται μόλις 70 χιλιόμετρα από την Αθήνα, είναι από τις ωραιότερες και ιδανική για οικογένειες με μικρά παιδιά. Αμμουδερή, με γαλάζια ρηχά νερά θα απολαύσετε τις βουτιές σας, αλλά και πλήθος αθλητικών δραστηριοτήτων τους καλοκαιρινούς μήνες. Ένα μεγάλο μέρος είναι οργανωμένο με ξαπλώστρες, ντουζιέρες, ενώ αν πάτε προς τα κάτω είναι ανοργάνωτο. Αυτή την εποχή, η παραλία Αλυκές δεν μαζεύει πάρα πολύ κόσμο οπότε μπορείτε να την απολαύσετε και να κάνετε το μπάνιο σας χωρίς πολυκοσμία. Στη πάνω πλευρά της παραλίας υπάρχουν μαγαζιά όπου τα περισσότερα έχουν (και) χώρο με φουσκωτά για ατελείωτο παιχνίδι. Παραλία Λεγραινά στο Σούνιο Η παραλία των Λεγραινών σε τίποτα δεν θυμίζει πως βρίσκεστε μόλις μία ώρα μακριά από το κέντρο της Αθήνας. Αντίθετα, κατεβαίνοντας τα 99 σκαλοπάτια για να φτάσετε στον πανέμορφο κόλπο με τα γαλαζοπράσινα νερά, θα έχετε την αίσθηση πως βρίσκεστε σε κάποιο όμορφο κυκλαδίτικο νησί. Η παραλία μέχρι πριν λίγα χρόνια ήταν το «κρυφό μυστικό» των κατοίκων όπου εκεί κοντά είχαν τις εξοχικές τους κατοικίες. Τα τελευταία χρόνια η παραλία συγκεντρώνει αρκετούς επισκέπτες και ειδικά τα Σαββατοκύριακα του καλοκαιριού έχει συνωστισμό. Αυτή την εποχή είναι ιδανική επιλογή για μια εξόρμηση στο Σούνιο, βουτιές σε κρυστάλλινα νερά και μετά έξοδος για φαγητό δίπλα στη θάλασσα. Πριν κατεβείτε στη παραλία μην ξεχάσετε να προμηθευτείτε τα απαραίτητα. Παραλία Σκάλα στο Αγκίστρι Η ιδέα να μπείτε σε ένα καράβι και σε μία ώρα να βρίσκεστε σε ένα όμορφο νησί απολαμβάνοντας το μπάνιο σας σε μια παραλία με πεντακάθαρα τιρκουάζ νερά είναι πάντα ελκυστική. Μπορείτε να την κάνετε πραγματικότητα αρκεί να το πάρετε απόφαση και να πάτε μέχρι το λιμάνι του Πειραιά για να σας μεταφέρει σε ένα πολύ κοντινό προορισμό του Αργοσαρωνικού. Η παραλία Σκάλα, στο Αγκίστρι, είναι ιδανική και για οικογένειες, ενώ έχετε τη δυνατότητα να επιλέξετε αν θέλετε να καθίσετε σε ξαπλώστρα ή να στρώσετε την πετσέτα σας στην άμμο. Παραλία Πευκιάς στο Ξυλόκαστρο Στον Κορινθιακό κόλπο θα βρείτε πανέμορφες παραλίες «διαμάντια», οι οποίες βρίσκονται σε κοντινή απόσταση από την Αθήνα και είναι ιδανικές ακόμα και για μονοήμερη εκδρομή. Στο κατάφυτο δάσος του Πευκιά, ένα από τα αισθητικά δάση της Ελλάδας, βρίσκεται και η παραλία με τα τιρκουάζ νερά και τα βότσαλα που συγκεντρώνει ντόπιους και επισκέπτες. Το μέρος είναι πανέμορφο, μάλιστα ενέπνευσε τον Άγγελο Σικελιανό να γράψει σπουδαία ποιήματα αφού εκεί είχε την εξοχική του κατοικία. Η παραλία του Πευκιά, το μεγαλύτερο μέρος της είναι ανοργάνωτο, συγκεντρώνει οικογένειες, ενώ μπορείτε πάνω στο δάσος να κάνετε ένα ωραιότατο πικ-νικ με θέα τη θάλασσα. Παραλία Αγία Μαρίνα στην Αίγινα Για να φτάσετε στην Αγία Μαρίνα, στην Αίγινα, αρκεί να μπείτε στο καράβι, από το λιμάνι του Πειραιά, και να σας μεταφέρει στη πιο τουριστική παραλία του νησιού. Ωστόσο, αυτή την εποχή που δεν έχει τόσο τουρισμό θα την απολαύσετε και με το παραπάνω. Άμμο, καθαρά ρηχά νερά και θαλάσσια σπορ σε μια παραλία μια ανάσα από την Αττική για να περάσετε ευχάριστο χρόνο μαζί με τα παιδιά σας. Η τέλεια επιλογή για μονοήμερη εκδρομή συνδυάζοντας βουτιές, ηλιοθεραπεία και νόστιμο φαγητό σε ταβερνάκι πάνω στη θάλασσα. Πηγή: www.iefimerida.gr, ΧΡΙΣΤΙΝΑ ΖΑΧΟΥ  
