Title:
Συνελήφθη επ’ αυτοφώρω 41χρονος για κλοπές από κοσμηματοπωλεία των βορείων προαστίων
Description:
Συνελήφθη στο πλαίσιο της αυτόφωρης διαδικασίας, πρωινές ώρες της 28ης Μαρτίου 2022 στην Αγία Παρασκευή, από αστυνομικούς της Υποδιεύθυνσης Ασφάλειας Βορειοανατολικής Αττικής, 41χρονος ημεδαπός για ληστεία και κλοπές κατ’ εξακολούθηση και κατ’ επάγγελμα. Στο πλαίσιο διερεύνησης υποθέσεων κλοπών σε κοσμηματοπωλεία και πρακτορεία τυχερών παιγνίων σε διάφορες περιοχές της Αττικής, συγκροτήθηκε ειδική ομάδα αστυνομικών της ανωτέρω Υπηρεσίας για την ταυτοποίηση του. Ο 41χρονος, λίγο νωρίτερα είχε εισέλθει σε δύο κοσμηματοπωλεία σε περιοχές της Βορειοανατολικής Αττικής. Κατά την έξοδο του από το δεύτερο κοσμηματοπωλείο, αστυνομικοί της ανωτέρω Υπηρεσίας τον ακινητοποίησαν και μετά από έρευνα βρέθηκαν στην κατοχή του τέσσερα χρυσά δαχτυλίδια, τα οποία προηγουμένως είχε αφαιρέσει από τα κοσμηματοπωλεία που επισκέφτηκε διαδοχικά ως πελάτης. Όπως προέκυψε από την έρευνα, ο 41χρονος κινούμενος με δίκυκλο σε διάφορες περιοχές της Αττικής, προσέγγιζε πρωινές ή μεσημβρινές ώρες κοσμηματοπωλεία που προηγουμένως είχε στοχοποιήσει μετά από κατάλληλη κατόπτευση τους. Στη συνέχεια εισέρχονταν σε αυτά ως υποψήφιος πελάτης και αφαιρούσε, δίχως να γίνεται αντιληπτός, κοσμήματα μεγάλης αξίας. Επίσης εισέρχονταν και σε πρακτορεία τυχερών παιγνίων, υποδυόμενος τον πελάτη και με την ίδια μεθοδολογία αφαιρούσε δελτία τυχερών παιγνίων. Από την προανακριτική έρευνα της ανωτέρω Υπηρεσίας, σε συνεργασία με το Τμήμα Ασφαλείας Χαλανδρίου, εξιχνιάστηκαν 24 περιπτώσεις κλοπών και μία ληστεία, την οποία διέπραξε ο κατηγορούμενος σε κοσμηματοπωλείο, ασκώντας βία στον ηλικιωμένο ιδιοκτήτη. Ο 41χρονος έχει συλληφθεί και στο παρελθόν για ομοειδή αδικήματα. Ο συλληφθείς οδηγήθηκε στον Εισαγγελέα Πλημμελειοδικών Αθηνών.
