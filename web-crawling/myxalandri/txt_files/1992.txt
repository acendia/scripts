Title:
Ομάδα Πολιτών “Χαλάνδρι 74+”: Κ. δήμαρχε, έχετε ακέραιη την πολιτική ευθύνη για όσα πρωτοφανή συνέβησαν στην π
Description:
Την ακόλουθη ανοιχτή επιστολή προς τον Δήμαρχο Χαλανδρίου απευθύνει η Ομάδα Πολιτών “Χαλάνδρι 74+”: Αξιότιμε κύριε Δήμαρχε, από τη Δευτέρα 24 Ιανουαρίου το Χαλάνδρι βρίσκεται πολιορκημένο από προβλήματα που προξένησε η πρόσφατη κακοκαιρία. Οι πολίτες θεωρούν αυτονόητη την υποχρέωση της δημοτικής αρχής να φροντίσει ώστε να λειτουργούν, έστω στοιχειωδώς, οι βασικές υποδομές της πόλης μας. Αισθανόμαστε την ανάγκη να σας ενημερώσουμε για μια σειρά προβλημάτων που συνεχίζουν, ακόμη και τώρα, να μας ταλαιπωρούν γιατί όπως φαίνεται δεν έχετε τύχει ορθής ενημέρωσης από τους συνεργάτες σας. Θεωρούμε ότι δεν έχετε ενημερωθεί πλήρως επειδή μας προξενεί κατάπληξη η παντελής απουσία του μηχανισμού έκτακτης ανάγκης του Δήμου μας από τις προβληματικές περιοχές. 1. Το εμπορικό κέντρο του Χαλανδρίου παραμένει απροσπέλαστο επειδή δεν έχουν ακόμη καθαριστεί από το χιόνι οι κάθετοι δρόμοι που οδηγούν στις κεντρικότερες οδικές αρτηρίες, καθώς και τα πεζοδρόμια των εμπορικών δρόμων με αποτέλεσμα να προξενείται απίστευτη οικονομική ζημία στους ήδη εξουθενωμένους οικονομικά επιχειρηματίες. 2. Τέσσερις ημέρες μετά τη χιονόπτωση οι περισσότερες γειτονιές της πόλης παραμένουν αποκλεισμένες, είτε από πεσμένα δέντρα, είτε από παγωμένους δρόμους. Άνθρωποι με κινητικά προβλήματα, πολίτες μεγάλης ηλικίας, συμπολίτες μας με προβλήματα υγείας έχουν αφεθεί στο έλεος της Θείας πρόνοιας. 3. Ο δημοτικός φωτισμός στις περισσότερες γειτονιές λειτουργεί με δικό του πρόγραμμα, ανάβοντας την ημέρα και παραμένοντας κλειστός το βράδυ, δημιουργώντας απίστευτα επικίνδυνες συνθήκες για τη μετακίνηση πεζών. Κύριε Δήμαρχε, δεν ισχυριζόμαστε ότι τα προβλήματα που δημιουργεί μιας τέτοιας έντασης κακοκαιρία είναι δυνατόν να αντιμετωπιστούν μέσα σε λίγες ώρες. Είναι όμως προφανές ότι στη συγκεκριμένη περίπτωση ο μηχανισμός έκτακτης ανάγκης, αν υπήρξε ποτέ τέτοιος, δεν λειτούργησε. Κύριε Δήμαρχε, αυτές τις τέσσερις ημέρες της απίστευτης ταλαιπωρίας μας διαβάσαμε μόνο μία ανακοίνωση της πολιτικής προστασίας σχετικά με τις ενέργειες αποκατάστασης των ζημιών (25.01.2022), ενώ απουσιάζουν εντελώς εκτιμήσεις για την πιθανή ομαλοποίηση της κατάστασης στις πληγείσες περιοχές. Κύριε Δήμαρχε, οφείλετε να ενημερώσετε τους πολίτες αναλυτικά για το τι έφταιξε και βιώσαμε την ταλαιπωρία αυτή. Έγινε η απαραίτητη προετοιμασία; Καταγράφηκαν από πριν πιθανά επικίνδυνα σημεία (ακλάδευτα δέντρα, καλώδια ηλεκτροδότησης κοντά σε δέντρα κλπ); Έγιναν οι απαιτούμενες προμήθειες υλικών και εξοπλισμού; Υπήρξεσχέδιο έκτακτης ανάγκης; Ενεργοποιήθηκε έγκαιρα; Ανταποκρίθηκαν επαρκώς όλοι οι εμπλεκόμενοι; Υπήρξαν αστοχίες; Τέθηκαν σε λειτουργία εναλλακτικά σχέδια δράσης; Κύριε Δήμαρχε, οφείλετε τάχιστα να διερευνήσετε τα παραπάνω, να θεραπεύσετε τις αστοχίες και να αποδώσετε ευθύνες όπου υπάρχουν. Η επόμενη θεομηνία μπορεί να έλθει γρηγορότερα απ’ όσο φανταζόμαστε και οφείλουμε, αυτή τη φορά, να είμαστε προετοιμασμένοι. Πάνω απ’ όλα όμως οφείλετε να δείξετε την απαιτούμενη γενναιότητα και να ζητήσετε ειλικρινή συγγνώμη από τους πολίτες για την πρωτόγνωρη ταλαιπωρία που υπέστησαν. Κύριε Δήμαρχε, είναι μοναδική ευκαιρία να αποδείξετε ότι δεν είσαστε μόνο ο Δήμαρχος των δυσβάσταχτων δημοτικών τελών και της διόγκωσης των δημοτικών εξόδων σε έργα βιτρίνας. Έχετε ακέραιη την πολιτική ευθύνη για όσα πρωτοφανή συνέβησαν τις τελευταίες ημέρες στο Χαλάνδρι. Σας καλούμε να πράξετε άμεσα τα δέοντα ώστε να μην ξαναζήσουμε παρόμοιες καταστάσεις. 27 Ιανουαρίου 2022 ΟΜΑΔΑ ΠΟΛΙΤΩΝ “ΧΑΛΑΝΔΡΙ 74+”  
