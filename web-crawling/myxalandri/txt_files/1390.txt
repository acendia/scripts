Title:
Εξαρθρώθηκε κύκλωμα διακίνησης ναρκωτικών που δρούσε και στο Χαλάνδρι
Description:
Αποδομήθηκε πλήρως από την Υποδιεύθυνση Δίωξης Ναρκωτικών της Διεύθυνσης Ασφάλειας Αττικής, εγκληματική οργάνωση, τα μέλη της οποίας διακινούσαν ναρκωτικά σε διάφορες περιοχές της Αττικής και συγκεκριμένα σε Εξάρχεια, πλησίον και πέριξ της Πανεπιστημιούπολης Ζωγράφου, Μεταξουργείο, Γκάζι, Κολωνάκι, Άγιο Δημήτριο, Νέα Σμύρνη, Δάφνη, Γλυφάδα, Ελληνικό, Ψυχικό, Χαλάνδρι, Αγία Παρασκευή, Παλαιό Φάληρο, Χαϊδάρι, Περιστέρι, Κορυδαλλό, Καλλιθέα και Μαρούσι. Συνελήφθησαν στο πλαίσιο εκτεταμένης αστυνομικής επιχείρησης σε Αθήνα, Καισαριανή, Αγ. Αναργύρους, Χαϊδάρι, Σαρωνίδα και Κορωπί, που εξελίχτηκε από μεσημβρινές ώρες της 2ας Απριλίου έως πρωινές ώρες της 3ης Απριλίου, 8 άτομα, 5 υπήκοοι Αλβανίας και 2 ημεδαποί μέλη της οργάνωσης καθώς και ημεδαπός για κατοχή ναρκωτικών ουσιών, ενώ στη δικογραφία περιλαμβάνονται ακόμη 2 ημεδαποί και ένας υπήκοος Αλβανίας μέλη της οργάνωσης. Σε βάρος τους σχηματίστηκε δικογραφία -κακουργηματικού χαρακτήρα- για τα κατά περίπτωση αδικήματα της εγκληματικής οργάνωσης καθώς και για παραβάσεις των νομοθεσιών για τις εξαρτησιογόνες, τα όπλα και την πρόληψη και καταστολή της νομιμοποίησης εσόδων από εγκληματικές δραστηριότητες. Ως προς το χρονικό της εξάρθρωσης, η Υποδιεύθυνση Δίωξης Ναρκωτικών ύστερα από πολύμηνη διερεύνηση και κατάλληλη αξιοποίηση πληροφοριών, διασταύρωση στοιχείων, εξακριβώσεις ατόμων και δημιουργία &quot;προφίλ&quot; των εμπλεκομένων, αποκάλυψε την εγκληματική δράση της οργάνωσης που δραστηριοποιείτο στη διακίνηση ναρκωτικών και διακρίβωσε την ιεραρχική δομή και τους ρόλους των μελών της. Ειδικότερα, κατά την πορεία διερευνήσεως της υποθέσεως, σταδιακά απεκαλύφθη ο τρόπος δράσης των μελών της εγκληματικής οργάνωσης (modus operandi), η οποία λειτουργούσε καθ&#039; όλο το 24ωρο, σε καθημερινή βάση, με κατανομή των μελών της σε «βάρδιες». Ως προς τους ρόλους των δραστών, «αρχηγός» του κυκλώματος ήταν 35χρονος υπήκοος Αλβανίας, ο οποίος καθοδηγούσε με εντολές και οδηγίες τα μέλη της οργάνωσης, τους προμήθευε τα ναρκωτικά μέσω των άμεσων συνεργατών του, αποθήκευε και φύλαγε τις ποσότητες των ναρκωτικών σε ειδικούς χώρους απόκρυψης (καβάντζες), ενώ εισέπραττε και διαχειριζόταν τα χρήματα που προέρχονταν από την πώλησή τους. Κομβικό ρόλο στην οργάνωση είχαν επίσης δύο ακόμη μέλη της και συγκεκριμένα ένας ημεδαπός και ένας υπήκοος Αλβανίας, οι οποίοι παραλάμβαναν την κοκαΐνη από τον «αρχηγό» και την παρέδιδαν σε άλλα μέλη της οργάνωσης, που είχαν αναλάβει ρόλο διακινητών. Οι ίδιοι, διαβίβαζαν τις εντολές του αρχηγού και εισέπρατταν μέρος των χρημάτων που προέρχονταν από την πώληση της κοκαΐνης. Τα υπόλοιπα μέλη της εγκληματικής οργάνωσης ήταν επιφορτισμένα με την αποθήκευση-φύλαξη της κοκαΐνης και την είσπραξη των χρημάτων που προέρχονταν από τη διάθεση των ναρκωτικών. Σε έρευνες που πραγματοποιήθηκαν σε οικίες, χώρους και οχήματα κατασχέθηκαν συνολικά: κοκαΐνη βάρους 2 κιλών και 104 γραμμαρίων, ακατέργαστη κάνναβη βάρους 48,5 γραμμαρίων, 5 αυτοκίνητα, 3 δίκυκλες μοτοσυκλέτες, 55.810 ευρώ, πιστόλι και 2 γεμιστήρες, 41 φυσίγγια διαφόρων διαμετρημάτων, 2 ζυγαριές ακριβείας, 20 συσκευές κινητής τηλεφωνίας, σύστημα παρακολούθησης κλειστού κυκλώματος με 3 κάμερες, πλήθος κλειδιών οικιών και οχημάτων, καθώς και υλικά συσκευασίας ναρκωτικών. Από τη μεθοδολογία δράσης, την ιεραρχική δομή, το κατασχεθέν χρηματικό ποσό, τα χρησιμοποιούμενα μέσα μεταφοράς, τους χώρους αποθηκεύσεως «καβάντζες» και τα λοιπά χαρακτηριστικά της εγκληματικής οργάνωσης, προκύπτει επαγγελματικού τόπου υποδομή για διακίνηση των ναρκωτικών, με σκοπό την αποκόμιση παράνομων κερδών, τα οποία εκ των κατασχεμένων ποσοτήτων ναρκωτικών, υπολογίζονται τουλάχιστον σε 300.000 ευρώ. Οι συλληφθέντες οδηγήθηκαν απογευματινές ώρες χθες 3 Απριλίου, στον Εισαγγελέα Πρωτοδικών Αθηνών και παραπέμφθηκαν σε κύρια ανάκριση. &amp;nbsp;
