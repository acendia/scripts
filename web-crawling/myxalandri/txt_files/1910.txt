Title:
Δωρεάν ψυχολογική στήριξη σε ογκολογικούς ασθενείς του Δήμου Χαλανδρίου
Description:
Η παροχή δωρεάν ιατροψυχολογικής στήριξης σε καρκινοπαθείς του Δήμου Χαλανδρίου είναι το αντικείμενο του Πρωτοκόλλου Συνεργασίας που υπέγραψαν στις 22 Ιουνίου 2018 ο Δήμος Χαλανδρίου, εκπροσωπούμενος από τον Δήμαρχο κ. Συμεών Ρούσσο και το Ινστιτούτο Ψυχικής Υγείας και Προσωπικής Ανάπτυξης «Γαληνός», εκπροσωπούμενο από τον Επιστημονικό Διευθυντή του, κ. Νίκο Σιδέρη, ψυχίατρο. Η πρωτοβουλία αυτή αποσκοπεί στην κάλυψη των τεράστιων αναγκών για ψυχική στήριξη που έχουν οι πάσχοντες συνάνθρωποί μας που διαμένουν στον Δήμο μας, παρέχοντας υψηλού επιπέδου ιατροψυχολογικές θεραπευτικές υπηρεσίες σε όσους βρίσκονται σε οικονομική αδυναμία. Πλαίσιο αυτής της κοινωφελούς ενέργειας είναι το Πρόγραμμα Ψυχολογικής Στήριξης σε Ογκολογικούς Ασθενείς «ΠΝΟΗ», το οποίο υλοποιείται από το Ινστιτούτο «Γαληνός», χάρις στη γενναιοδωρία ενός ευεργέτη ο οποίος επιθυμεί να παραμείνει ανώνυμος. Περιλαμβάνει πλήρη ψυχιατρική και ψυχολογική θεραπεία που παρέχεται από το Ινστιτούτο «Γαληνός» στον χώρο του (Μεσογείων 260, Χολαργός), καθώς και κοινωνική υποστήριξη που παρέχεται από τον Δήμο Χαλανδρίου. Το πρόγραμμα «Πνοή» είναι σχεδιασμένο για πάσχοντες οι οποίοι προσπαθούν να αντεπεξέλθουν στο στρες της διάγνωσης και της θεραπείας, ή να επαναπροσδιορίσουν το πλαίσιο ύπαρξής τους στις νέες συνθήκες. Καλύπτει τις ανάγκες των ιδίων των πασχόντων όσο και των μελών του στενού περιβάλλοντός τους, που μοιράζονται την εμπειρία του τραύματος και την προσπάθεια της υπέρβασης του σε μια νέα προοπτική. Ακόμη και αν το Πρόγραμμα δεν μπορεί να καλύψει τις ανάγκες ασθενών τελικού σταδίου ή με ανάλογους περιορισμούς, το Ινστιτούτο θα προσανατολίσει κατάλληλα όποιον απευθυνθεί σε αυτό. Όποιος ενδιαφέρεται για ένταξη στο Πρόγραμμα, μπορεί να απευθυνθεί στην Κοινωνική Υπηρεσία του Δήμου (τηλ. 210-6899912) ή στο Ινστιτούτο «Γαληνός» (τηλ. 210-6523300). &amp;nbsp;
