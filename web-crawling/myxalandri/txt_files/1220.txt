Title:
Κάλαντα από τη Χορωδία 60+ των ΚΑΠΗ Χαλανδρίου
Description:
Η Μικτή Χορωδία Τρίτης Ηλικίας 60+ των ΚΑΠΗ Χαλανδρίου που αποτελείται από 50 μέλη, ταξίδεψε στις φετινές γιορτές με πλήθος παρουσιάσεων σε ιδρύματα, σκορπίζοντας τη χαρά και την αγάπη σε ανθρώπους που τόσο τη χρειάζονται. Την Τετάρτη 13 Δεκεμβρίου, ώρα 11:00, η Μικτή Χορωδία Τρίτης Ηλικίας 60+ υπό τη Διεύθυνση της Ρίας Θεοδώρου τραγούδησε χριστουγεννιατικους ύμνους και κάλαντα στο Καρέλλειο Πρότυπο Κέντρο Alzheimer. Οι χορωδοί τραγούδησαν κρατώντας ένα λουλούδι το οποίο προσέφεραν σε κάθε φιλοξενούμενο του ιδρύματος, θέλοντας να μεταφέρουν ευχές αγάπης και υγείας. Η διεύθυνση του Καρελλείου Ιδρύματος συνεχάρη τους χορωδούς, τη μαέστρο και τον Δήμο Χαλανδρίου στο πρόσωπο της προϊσταμένης του τμήματος Ιωάννας Τσιρέβελου. Την Παρασκευή 15 Δεκεμβρίου στην ΠΕΓΚΑΠ-ΝΥ (Πανελλήνια Ένωση Γονέων και Κηδεμόνων Ατόμων Παιδιών - Νοητικά Υστερούντων), η Χορωδία τραγούδησε μαζί με τα παιδιά τα κάλαντα Χριστουγέννων αλλά και ύμνους, μελωδίες και κάλαντα από διαφορετικές περιοχές της Ελλάδας. Τα παιδιά απόλαυσαν το πρόγραμμα και η λάμψη των προσώπων τους φώτισε όλους όσους ήταν εκεί. Η εντεταλμένη σύμβουλος κ. Ευγενία Κατούφα συνεχάρη τη διεύθυνση της ΠΕΓΚΑΠ-ΝΥ για το σπουδαίο έργο τους καθώς και τους δραστήριους χορωδούς για τη ζεστασιά που προσέφεραν στους ανθρώπους του ιδρύματος. Την Τετάρτη 20 Δεκεμβρίου η Μικτή Χορωδία Τρίτης Ηλικίας 60+ παρουσίασε ύμνους και κάλαντα στο κεντρικό κτήριο του Δήμου Χαλανδρίου. Παρόντες/ουσες ήταν ο αντιδήμαρχος Πολιτισμού Σέργιος Γκάκας, η αντιδήμαρχος Δικοικητικών-Οικονομικών και Κοινωνικής Πολιτικής Έλενα Χριστούλη, η εντεταλμένη δημοτική σύμβουλος Ευγενία Κατούφα και πλήθος υπαλλήλων αλλά και δημοτών που απόλαυσαν τις Χριστουγεννιάτικες μελωδίες. &amp;nbsp;
