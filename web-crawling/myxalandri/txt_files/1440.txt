Title:
“Χαλάνδρι Ορίζοντας 2023”: Συνάντηση ενημέρωσης για κρίσιμα θέματα πολιτικής προστασίας και πρασίνου
Description:
Συνάντηση του κ. Μάνου Κρανίδη, Δημοτικού Συμβούλου - Επικεφαλής της δημοτικής παράταξης “Χαλάνδρι Ορίζοντας 2023” και Υποψηφίου Δημάρχου, με τους Αντιδημάρχους Πρασίνου κ. Κώστα Ευθυμίου και Πολιτικής Προστασίας κ. Δημήτρη Χριστουλάκη για τα σημαντικά θέματα αρμοδιότητάς τους. Στη συνάντηση συμμετείχε και ο κ. Γιάννης Αντωνιάδης, Δημοτικός Σύμβουλος “Χαλάνδρι Ορίζοντας 2023”. Αναλυτικά η ανακοίνωση της παράταξης: Έγινε ουσιαστική ενημέρωση και συζήτηση για κρίσιμα τρέχοντα ζητήματα όπως ο καθαρισμός οικοπέδων, το κλάδεμα επικίνδυνων δένδρων, η αντιπυρική προστασία και φύλαξη της Ρεματιάς και του Δήμου. Είναι ζητήματα χωρίς κομματικό χρώμα με πολλές διαχρονικές ελλείψεις για όλους τους Δήμους και το Χαλάνδρι. Ζητήσαμε άμεσα την ενημέρωση του Δημοτικού Συμβουλίου για τα τρέχοντα ζητήματα πολιτικής προστασίας και την επίσπευση όποιων απαραίτητων δράσεων ή ενεργειών για την περαιτέρω ενίσχυση αυτών των δύο κρίσιμών τομέων της καθημερινής ζωής. Καθώς επίσης θεωρούμε ότι είναι σημαντικό και το ισχυρό αίτημα του Δημοτικού Συμβουλίου προς τα συνδικαλιστικά όργανα των Δήμων όπως η ΚΕΔΕ και τα αρμόδια Υπουργεία για την άμεση ενίσχυση των τμημάτων πρασίνου και πολιτικής προστασίας των Δήμων. Για τα σημαντικά θέματα όπως το απαιτούμενο μόνιμο εξιδεικευμένο προσωπικό, ο αναγκαίος τεχνολογικός εξοπλισμός και η σταθερή ειδική χρηματοδότηση. Το πράσινο και η πολιτική προστασία δεν εξασφαλίζονται απλά με συνεχείς αναθέσεις έργου αλλά απαιτούν ένα σταθερό αποτελεσματικό σύστημα και ομάδα δράσης. Εμείς ως δημοτική παράταξη αγωνιζόμαστε σταθερά για έναν κύριο σκοπό, την ενίσχυση της ποιότητας ζωής των συμπολιτών μας σε όλες τις περιοχές του Χαλανδρίου. Σε αυτή τη φιλοσοφία η μελετημένη διεύρυνση των χώρων πρασίνου και το αποτελεσματικό σύστημα πολιτικής προστασίας είναι κομβικά ώστε όλοι οι πολίτες να αισθάνονται ασφαλείς σε ένα όμορφο περιβάλλον. Άλλωστε η δημοτική παράταξή μας έχει θέσει εξαρχής το θέμα της πυροπροστασίας και προστασίας του περιβάλλοντος του Χαλανδρίου, και ειδικά της Ρεματιάς μας, σε κορυφαία προτεραιότητα. Ως υπεύθυνη και σοβαρή αντιπολίτευση στηρίζουμε πλήρως και σταθερά όλες τις σχετικές εποικοδομητικές ενέργειες, προτάσεις και εκδηλώσεις. Ειδικά η πρόληψη είναι αναμφίβολα η πιο σημαντική και πρέπει ο Δήμος να εντείνει και επεκτείνει τις ενέργειες προς αυτή την κατεύθυνση καθώς υπάρχουν περιθώρια σημαντικής βελτίωσης. Το Χαλάνδρι και οι πολίτες του αξίζουν και μπορούν καλύτερα. Για αυτό η εναλλακτική πρόταση διοίκησης πρέπει να στηρίζεται σε ουσιαστική δράση, μελετημένες προτάσεις, αυτοδιοικητική νοοτροπία, εποικοδομητική συσπείρωση ευρύτερων υγιών δυνάμεων, και αποτελεσματικότητα.
