Title:
Γιατί η Λαϊκή Συσπείρωση Χαλανδρίου δεν ψήφισε τον Προϋπολογισμό 2023
Description:
Η Λαϊκή Συσπείρωση Χαλανδρίου (ΛΑΣΥ) με την ακόλουθη ανακοίνωσή της εξηγεί τους λόγους που δεν ψήφισε τον Προϋπολογισμό 2023 του Δήμου Χαλανδρίου: Ψηφίστηκε ο προϋπολογισμός του 2023 του Δήμου Χαλανδρίου, παρόλο που οι ψήφοι δεν έφταναν (13 υπέρ, 17 κατά) ελέω των νόμων που βαπτίζουν το κρέας ψάρι στην κατ’ όνομα τοπική αυτοδιοίκηση. Η Λαϊκή Συσπείρωση, που αποδείχτηκε για μια ακόμα φορά ότι είναι η πραγματική αντιπολίτευση στη δημοτική αρχή, καταψήφισε τον προϋπολογισμό και το τεχνικό πρόγραμμα γιατί είναι μακριά από τις ανάγκες και τις αγωνίες του λαού της πόλης και ανέπτυξε με αδιάσειστα στοιχεία ότι όχι μόνο αυτό που ονομάζουν αυτοδιοίκηση δεν είναι υπέρ των συμφερόντων των Χαλανδραίων αλλά είναι πέρα πάσης αμφιβολίας φορομπηκτικός μηχανισμός στην υπηρεσία της εκάστοτε κυβέρνησης. Η άρνηση της ΛΑΣΥ να ψηφίσει τον προϋπολογισμό του 2023, δηλώνει την ουσιαστική διαφωνία της με την ασκούμενη πολιτική της διοίκησης Σίμου Ρούσσου (ΣΥΡΙΖΑ), η οποία ευθυγραμμίζεται αυστηρά με τις κυβερνητικές επιδιώξεις να πληρώσουν δηλαδή πάλι οι εργαζόμενοι και οι μικροεπαγγελματίες ώστε να δοθούν  χρήματα σε τραπεζίτες και πολυεθνικές. Ήδη η διοίκηση Ρούσσου είχε στείλει το μήνυμα της κατεύθυνσης που θα κινείται ο προϋπολογισμός του Δήμου νωρίτερα, κατά τη συζήτηση των Δημοτικών τελών, τα οποία επίσης καταψήφισε η Λαϊκή Συσπείρωση τονίζοντας ότι την τελευταία πενταετία τα δημοτικά τέλη καθαριότητας και φωτισμού από 1,55 €  που ήταν το 2017 φτάνουν με τη φετινή αύξηση 2,23 € ανά  τ.μ. δηλαδή αύξηση 43%. Να τι πληρώσαμε το 2022   Από τα συνολικά έσοδα του Δήμου που έφτασαν περίπου τα 68 εκατομ. ευρώ η κρατική επιχορήγηση κυμάνθηκε γύρω στα 10 εκατομ. ευρώ. Δεν κάλυψε δηλαδή ούτε τα έξοδα μισθοδοσίας του προσωπικού. Οι Χαλανδραίοι λοιπόν παρ’ όλο που είχαν πληρώσει φόρο εισοδήματος για κάλυψη αναγκών (Παιδεία, Υγεία, Ασφάλεια κλπ) ξαναπλήρωσαν στο Δήμο τα υπόλοιπα και μάλιστα χωρίς κανένα κριτήριο ελάφρυνσης ανάλογα με τα έσοδά τους. Ο Δήμος εισπράττει περίπου 26 φόρους και τέλη (καθαριότητας, φωτισμού, νεκροταφείου, τροφεία, κλπ). Τώρα για το 2023, η διοίκηση Ρούσσου, προϋπολογίζει να εισπράξει 113 εκατομ. ευρώ, όταν τα λαϊκά εισοδήματα στενάζουν από την ακρίβεια, την ενεργειακή κρίση, τον υψηλό πληθωρισμό με τους μισθούς και τις συντάξεις να παραμένουν στον πάτο. Η συζήτηση στο Δημοτικό Συμβούλιο ήταν αποκαλυπτική… Η διοίκηση Ρούσσου (ΣΥΡΙΖΑ) όχι μόνο δεν ενοχλείται από την απαράδεκτα χαμηλή κρατική επιχορήγηση (όπου και φέτος είναι μειωμένη κατά 8%) αλλά συνεχίζει την επιδίωξή της να γίνει ο Δήμος αυτόνομος δηλαδή να μην παίρνει καθόλου χρήματα από το κράτος και να προγραμματίζει τις οικονομικές του υποχρεώσεις με βάση τοπικά έσοδα. Οι δε παρατάξεις της Ν.Δ (Κουράση, Κρανίδη, Βάσσιου) συναγωνίζονταν επίσης ποιος θα γλιτώσει το κράτος από την υποχρέωση να χρηματοδοτεί την τοπική Διοίκηση και υποκριτικά όμως αυτές οι παρατάξεις καταψήφισαν τον προϋπολογισμό μάλλον για να παραστήσουν την αντιπολίτευση και υπέταξαν την κριτική τους στην προεκλογική τους προετοιμασία ενόψει των δημοτικών εκλογών αφού είναι δύσκολο να διαχωριστούν από τη διοίκηση μια που συμφωνούν με την πολιτική της. Πως όμως “αξιοποιήθηκαν” τα 68 εκατομ. ευρώ που πλήρωσαν οι Χαλανδραίοι…  Ο απολογισμός – δηλαδή τα πραγματικά ποσά που δαπανήθηκαν – αποκαλύπτουν την πραγματικότητα για την διοίκηση του Δήμου που : Όφειλε να θωρακίσει την πόλη μας από φυσικές καταστροφές (πλημμύρες, σεισμούς, φωτιές κλπ), όμως κατά ομολογία της διοίκησης, σχεδόν το μισό Χαλάνδρι δεν έχει αντιπλημμυρική προστασία. Τα δημόσια κτίρια ειδικά τα σχολεία, παιδικοί σταθμοί, ΚΑΠΗ δεν έχουν ελεγχθεί για σεισμό στο σύνολό τους. Για δε την προστασία της Ρεματιάς και την εφαρμογή του Προεδρικού Διατάγματος (ΠΔ) δεν γίνεται κουβέντα. Την ίδια μοίρα έχει το ρέμα στην οδό Σαρανταπόρου και η αντιμετώπιση των πλημμυρικών φαινομένων στην οδό Κόδρου. Όφειλε να εξασφαλίσει σχολική στέγη ιδιόκτητη, σύγχρονη και επαρκή για κάθε γειτονιά όμως γι’ αυτό δεν δαπανήθηκε ούτε ένα ευρώ. Όφειλε να εξασφαλίσει ασφαλές οδικό δίκτυο, πεζοδρόμια χωρίς παγίδες και πλήρη φωτισμό της πόλης. Όφειλε να διεκδικήσει προσλήψεις αναγκαίου μόνιμου προσωπικού ώστε να μην εκχωρούνται σε ιδιώτες υπηρεσίες του Δήμου. Όλα αυτά έμειναν στα χαρτιά, δεν προχώρησαν και οι αριθμοί λένε την αλήθεια… Η υπηρεσία Τεχνικών Έργων για το 2022 είχε προϋπολογισμό 29.470.130,92 € και πραγματοποίησε έργα αξίας 3.539.381,11 € ποσοστό υλοποίησης … “επιτυχίας” ούτε 13%.  Η ΛΑΙΚΗ ΣΥΣΠΕΙΡΩΣΗ ΣΥΝΕΧΙΖΕΙ ΝΑ ΔΙΕΚΔΙΚΕΙ ΜΑΖΙ ΜΕ ΤΟ ΛΑΟ Την πλήρη και άμεση χρηματοδότηση όλων των υπηρεσιών του Δήμου από τον κρατικό προϋπολογισμό. Την κατάργηση των ανταποδοτικών τελών και του τέλους ταφής. Αύξηση της δημοτικής φορολογίας σε μεγάλους επιχειρηματικούς ομίλους. Πάγωμα πλειστηριασμών και κατασχέσεων για μικροχρέη στο Δήμο. Την επιστροφή στους Δήμους των παρακρατηθέντων πόρων παρελθόντων ετών και την κατάργηση των μνημονιακών νόμων. Προσλήψεις μόνιμου προσωπικού όλων των ειδικοτήτων με πλήρη εργασιακά και ασφαλιστικά δικαιώματα. Ο δημοτικός φωτισμός να μην περιλαμβάνει ΦΠΑ. Να εντάσσεται στο τιμολόγιο των μεγάλων καταναλωτών και όχι στο οικιακό τιμολόγιο που είναι μέχρι σήμερα. Αύξηση της κρατικής χρηματοδότησης για τα σχολεία. Ανέγερση νέων σχολείων και νηπιαγωγείων. Βρεφονηπιακούς σταθμούς δωρεάν, χωρίς όρους και προϋποθέσεις, με το απαραίτητο προσωπικό. Δωρεάν πρόσβαση για όλους στα πολιτιστικά και αθλητικά προγράμματα του Δήμου. Την ενίσχυση από το κράτος των δομών υγείας και πρόνοιας στην πόλη μας. Την αντιπλημμυρική, αντιπυρική και αντισεισμική θωράκιση των γειτονιών μας. Την αναβάθμιση και επέκταση των ελεύθερων χώρων και των χώρων πρασίνου σε κάθε γειτονιά. Την πλήρη εφαρμογή του ΠΔ για την προστασία της Ρεματιάς, την άμεση ολοκλήρωση της ένταξης της περιοχής Πεύκο-Πολίτη στο σχέδιο. Την κινητοποίηση για ακύρωση των σχεδίων για τη λειτουργία καζίνο στο κτήμα Δηλαβέρη. Χαλάνδρι 10-01-2023 Για τη Λαϊκή Συσπείρωση Χαλανδρίου Καρατζά ΛούλαΛάμπρου ΔημήτρηςΟικονόμου Ανδρέας  
