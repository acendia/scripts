Title:
Δήμος Χαλανδρίου: Νέα χρονιά σε ανακαινισμένα και όμορφα σχολεία
Description:
Με την επέκταση της εργολαβίας του έργου των 1.200.000 ευρώ συνεχίζεται η υλοποίηση σημαντικών παρεμβάσεων στα σχολεία του Χαλανδρίου. Στο 1ο και το 2ο Δημοτικό ανακαινίστηκαν πλήρως οι χώροι υγιεινής ενώ ολοκληρώθηκαν οι εσωτερικοί χρωματισμοί με δημιουργίες γκράφιτι. Στο 1ο και 2ο Νηπιαγωγείο άλλαξαν όψη οι αίθουσες και οι διάδρομοι με εσωτερικούς χρωματισμούς, ενώ στο 16ο Δημοτικό αντικαταστάθηκαν τα δάπεδα και στους δύο ορόφους του κτιρίου, δίνοντας λύση στο χρόνιο κατασκευαστικό του πρόβλημα. Παράλληλα έχουν δρομολογηθεί οι μονώσεις στο 8ο Γυμνάσιο και σε όσα σχολεία εκκρεμούσαν επιδιορθώσεις. «Η Τεχνική Υπηρεσία του Δήμου κατέβαλε επίπονη προσπάθεια τους καλοκαιρινούς μήνες, ώστε να αντιμετωπιστούν επείγοντα ζητήματα υποδομών στα σχολικά συγκροτήματα της πόλης. Η προσπάθεια είναι διαρκής, δεν σταματάει με την έναρξη της σχολικής χρονιάς. Στόχος να αλλάξει ολοκληρωτικά η εικόνα των σχολείων της πόλης, που για πολλά χρόνια έμειναν στην τύχη τους. Επιλογή της σημερινής διοίκησης να συμβάλει στη δημιουργία ενός λειτουργικού και ασφαλούς δημόσιου σχολείου, που θα εμπνέει τα παιδιά και τους δασκάλους τους», σημείωσε η αντιδήμαρχος Τεχνικών Υπηρεσιών Έλενα Χριστούλη. Σε εξέλιξη βρίσκεται επίσης το έργο κατασκευής 29 χώρων υγιεινής και 28 ραμπών για ΑμεΑ στα σχολεία του Δήμου, προϋπολογισμού 285.000 ευρώ, όπως επίσης και η τοποθέτηση ανελκυστήρων σε 8 σχολεία της πόλης, έργο που χρηματοδοτείται με 260.000 ευρώ από το πρόγραμμα «Αντώνης Τρίτσης». Τέλος, ολοκληρώθηκε η δημοπράτηση του μεγάλου έργου αξίας 1.250.000 ευρώ για την ενεργειακή αναβάθμιση 10 σχολείων που περιλαμβάνει μονώσεις, αντικατάσταση λαμπτήρων με Led και αντικατάσταση κουφωμάτων. Εκκρεμούν οι εγκρίσεις από την Αποκεντρωμένη Διοίκηση και το Ελεγκτικό Συνέδριο για την υπογραφή της σύμβασης.  
