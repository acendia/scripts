Title:
Εξαρθρώθηκε σπείρα διαρρηκτών με πλούσια δράση και στο Χαλάνδρι
Description:
Πρωινές ώρες της 1ης Φεβρουαρίου 2022, αστυνομικοί του Τμήματος Εγκλημάτων κατά Ιδιοκτησίας της Διεύθυνσης Ασφάλειας Αττικής, με τη συνδρομή ομάδων της Ο.Π.Κ.Ε. και της Ε.Κ.Α.Μ., πραγματοποίησαν οργανωμένη επιχείρηση, στις περιοχές των Άνω Λιοσίων, Αιγάλεω και Ζεφυρίου, για τον εντοπισμό και τη σύλληψη μελών εγκληματικής οργάνωσης, που διέπραττε κλοπές από οικίες. Στο πλαίσιο της επιχείρησης, συνελήφθησαν 12 ημεδαποί, ενώ ταυτοποιήθηκαν και αναζητούνται 3 επιπλέον μέλη της οργάνωσης. Σε βάρος τους σχηματίσθηκε δικογραφία για τα -κατά περίπτωση- αδικήματα της εγκληματικής οργάνωσης από άτομα που έχουν οργανωθεί με σκοπό να διαπράττουν κλοπές κατά συναυτουργία, τετελεσμένες και σε απόπειρα, άνω των 120.000 ευρώ, βίας κατά υπαλλήλων, πλαστογραφίας, εμπρησμού, απόπειρας βαριάς σκοπούμενης σωματικής βλάβης, απείθειας, αποδοχής προϊόντων εγκλήματος και παραβάσεις της Νομοθεσίας περί εξαρτησιογόνων ουσιών, περί όπλων, νομιμοποίησης εσόδων από εγκληματικές δραστηριότητες και περί φωτοβολίδων και πυροτεχνημάτων. Ως προς τον τρόπο δράσης της οργάνωσης και όπως προέκυψε από την πολύμηνη έρευνα: Τα μέλη της εγκληματικής οργάνωσης είχαν ως ορμητήριο τις όμορες περιοχές του Ζεφυρίου και των Άνω Λιοσίων και επέλεγαν ως περιοχές δράσης τους στον «άξονα» της Αττικής Οδού (Χαλάνδρι, Βριλήσσια, Κηφισιά, Πόρτο Ράφτη, Ραφήνα κ.λπ.). Επέλεγαν οικίες όπου μπορούσαν εύκολα να αποκτήσουν πρόσβαση ή να αναρριχηθούν. Αφού κατόπτευαν την κάθε οικία, ελέγχοντας το είδος της πόρτας, τα παράθυρα, την ύπαρξη συναγερμού, καμερών ασφαλείας, σκύλου-φύλακα κ.λπ., βεβαιώνονταν για την απουσία των ενοίκων. Απενεργοποιούσαν τα συστήματα συναγερμού και βιντεοσκόπησης. Χρησιμοποιούσαν Ι.Χ.Ε. αυτοκίνητα, είτε κλεμμένα είτε νοικιασμένα και τοποθετούσαν σ’ αυτά πλαστές πινακίδες κυκλοφορίας. Προκειμένου να έχουν πλήρη κάλυψη κατά τη διάπραξη της κλοπής, οι διαρρήκτες και οι τσιλιαδόροι βρίσκονταν σε συνεχή τηλεφωνική επικοινωνία, χρησιμοποιώντας αποκλειστικά «επιχειρησιακές» τηλεφωνικές συνδέσεις και κωδικοποιημένες φράσεις. Παραβίαζαν συνήθως παράθυρα και μπαλκονόπορτες ή αναρριχούνταν στα μπαλκόνια και με λοστούς διερρήγνυαν τα παραθυρόφυλλα των οικιών και εισέρχονταν στο εσωτερικό τους, από όπου και αφαιρούσαν χρήματα, κοσμήματα και ηλεκτρονικές συσκευές. Σε όσες περιπτώσεις οι ένοικοι βρίσκονταν εντός των οικιών τους, προσποιούνταν τους υπαλλήλους Εταιρείας Ηλεκτρικής Ενέργειας (σε κάποιες περιπτώσεις τους αστυνομικούς της Ασφάλειας ή τους απεσταλμένους του Δημάρχου της περιοχής) και έπειθαν τα θύματά τους να τους επιτρέψουν την είσοδο. Στη συνέχεια τους απασχολούσαν με διάφορα προσχήματα και ταυτόχρονα άλλοι συνεργοί τους εισέρχονταν στην οικία, ερευνούσαν τους λοιπούς χώρους και αφαιρούσαν χρηματικά ποσά, κοσμήματα και τιμαλφή. Τα αντικείμενα που αφαιρούσαν από τις διαρρήξεις και κλοπές που διέπρατταν, τα διοχέτευαν σε ενεχυροδανειστήρια και κλεπταποδόχους. Επιπλέον, «ξέπλεναν» τις προσόδους από την εγκληματική τους δραστηριότητα, αγοράζοντας αυτοκίνητα, οικόπεδα, ενώ ο αρχηγός της οργάνωσης λειτουργούσε επιχείρηση-κατάστημα στο όνομά του. Διενεργήθηκαν 15 έρευνες σε οικίες και μία έρευνα σε κατάστημα, κατά τις οποίες βρέθηκαν και κατασχέθηκαν: 6 κυνηγετικά όπλα 2 αεροβόλα όπλα πλήθος φυσιγγίων μαχαίρια κοσμήματα και ρολόγια ηλεκτρονικές συσκευές κινητά τηλέφωνα βιβλιάρια καταθέσεων και τραπεζικές κάρτες μικροποσότητα κάνναβης και ναρκωτικά δισκία 14.000 ευρώ διαρρηκτικά εργαλεία κροτίδες ξύλινο κλομπ 12 αυτοκίνητα Από τη μέχρι στιγμής έρευνα, προκύπτει ότι τα μέλη της εγκληματικής οργάνωσης έχουν διαπράξει 46 διαρρήξεις σε οικίες, 13 απόπειρες, κλοπή οχήματος και εμπρησμό οχήματος. Το συνολικό όφελος που αποκόμισε η εγκληματική οργάνωση από τη δράση της υπερβαίνει τις 510.000 ευρώ. Επιπρόσθετα, σε βάρος των κατηγορουμένων έχει σχηματισθεί κατά το παρελθόν πλήθος δικογραφιών, για παρόμοια αδικήματα. Οι συλληφθέντες, με τη σε βάρος τους σχηματισθείσα δικογραφία, οδηγήθηκαν στον Εισαγγελέα Πρωτοδικών Αθηνών, ενώ η έρευνα για την εξακρίβωση του πλήρους εύρους της εγκληματικής τους δραστηριότητας συνεχίζεται. https://www.youtube.com/watch?v=aJs-JI9eD7U  
