Title:
“Χαλάνδρι σε Δράση”: Πόσο λογικό είναι ο Δήμος να αυξάνει τα δημοτικά τέλη έως και 25%;
Description:
Την ακόλουθη ανακοίνωση εξέδωσε η δημοτική παράταξη “Χαλάνδρι σε Δράση” αναφορικά με την «αδικαιολόγητη, όπως χαρακτηρίζει, απόφαση της διοίκησης του Δήμου Χαλανδρίου για την αύξηση των δημοτικών τελών»: Σε μία τόσο δύσκολη οικονομική συγκυρία για όλους μέσα στην πανδημία, πόσο λογικό είναι ο Δήμος να αυξάνει τα Δημοτικά Τέλη έως και 25%; Σε μία δύσκολη εποχή, εν μέσω πανδημίας που επί ενάμιση χρόνο ήδη έχει διαταράξει την κοινωνική και οικονομική ζωή όλων μας, η συζήτηση στο Δημοτικό Συμβούλιο για τα Δημοτικά τέλη περιμέναμε να ήταν πραγματικά δημιουργική, με ιδέες για την ανακούφιση των νοικοκυριών της πόλης μας. Την ώρα που το κόστος της ενέργειας έχει εκτιναχθεί και το ίδιο το κράτος επιδοτεί πλέον τους λογαριασμούς ρεύματος των πολιτών περιμέναμε από την δημοτική αρχή τουλάχιστον να προσπαθήσει να μην τους επιβαρύνει επιπλέον με αυξήσεις στα δημοτική τέλη. Αντίθετα η δημοτική αρχή έφερε προς συζήτηση αυξήσεις που αγγίζουν το 25%! Μία αύξηση που θα επιβαρύνει τα νοικοκυριά και τους επαγγελματίες της πόλης σε μεγάλο βαθμό. Μία αύξηση πέρα από κάθε λογική. Μία αύξηση λες και δεν ζούμε σε πολύ δύσκολη οικονομικά συγκυρία με την πανδημία και το κόστος της ηλεκτρικής ενέργειας. Την ίδια ώρα άλλοι Δήμοι ακόμα και διπλανοί μας παίρνουν λογικές αποφάσεις μείωσης των δημοτικών τελών. Παίρνουν αποφάσεις που ανακουφίζουν τους δημότες τους. Αποφάσεις σύμφωνες με το αίσθημα των πολιτών τους. Καμία δικαιολογία δεν υπάρχει για αυτή την παράλογη αύξηση. Το μόνο λογικό που έπρεπε να συζητάμε είναι πώς θα εξορθολογήσουμε τις δαπάνες του Δήμου, πώς θα περικόψουμε περιττές σπατάλες, πώς θα βρούμε εναλλακτικές πηγές χρηματοδότησης από την πολιτεία και την ευρωπαϊκή ένωση ώστε να μειώσουμε τα Δημοτικά Τέλη. Αυτό είναι το μόνο λογικό που περιμένουν οι Χαλανδραίοι και οι Χαλανδραίες από τον Δήμο τους. Η παράταξή μας έχοντας τόσα χρόνια όλα τα παραπάνω ως βασική λογική, νοοτροπία και πολιτική δεν μπορεί να συναινέσει στις παράλογες αυξήσεις. Οι πολίτες και οι επαγγελματίες του Χαλανδρίου δεν μπορούν να συναινέσουν στις παράλογες αυτές αυξήσεις την πολύ δύσκολη περίοδο που διανύουμε. Η δημοτική αρχή οφείλει να ξανασκεφτεί τόσο το θέμα των αυξήσεων όσο και ολόκληρη την οικονομική πολιτική που ακολουθεί στο Χαλάνδρι. Χρειάζεται μία πιο ευέλικτη πιο αποτελεσματική οικονομική διαχείριση. Το εύκολο είναι να ζητάμε συνεχώς από τους δημότες και τους επαγγελματίες να πληρώνουν τις σπατάλες του Δήμου. Αλλά όσο εύκολο είναι, τόσο και δυσβάστακτο...   Διαβάστε σχετικά: Μικρή αύξηση δημοτικών τελών στον Δήμο Χαλανδρίου - Πλήρης απαλλαγή για τις ευπαθείς ομάδες  
