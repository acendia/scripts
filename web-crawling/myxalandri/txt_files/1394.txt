Title:
Ξεκινάει ο καύσωνας στο Χαλάνδρι
Description:
Ξεκινάει, στη χώρα μας, μία θερμή περίοδος, η οποία, σύμφωνα με τα προγνωστικά στοιχεία θα εξελιχθεί στο πιο αξιόλογο κύμα ζέστης, μέχρι στιγμής, από τις αρχές του Καλοκαιριού. Κύρια χαρακτηριστικά της θερμής αυτής περιόδου, η οποία για αρκετές περιοχές θα ξεπεράσει τα όρια του &quot;καύσωνα&quot;, θα είναι: Η μεγάλη διάρκεια των υψηλών θερμοκρασιών, καθώς για αρκετές ημέρες, σε μεγάλο μέρος της χώρας, οι μέγιστες τιμές θα ξεπερνούν τους 37°C και, σε τοπικό επίπεδο, θα φτάνουν τους 40-42°C.  Η &quot;μέτρια&quot; ένταση του καύσωνα, καθώς, σε αρχική φάση, τουλάχιστον, δεν αναμένονται θερμοκρασιακές ακρότητες. Ενδεικτικά, δεν αναμένονται θερμοκρασίες μεγαλύτερες των 43°C, οι περιοχές με θερμοκρασίες άνω των 40°C θα αφορούν ευπαθείς στη ζέστη περιοχές της ηπειρωτικής Ελλάδας και του νοτιοανατολικού Αιγαίου ενώ στις περισσότερες πόλεις η μέγιστη θερμοκρασία θα είναι κοντά στους 35°C. Επίσης, σε γενικές γραμμές, οι νύχτες δεν θα είναι ιδιαίτερα θερμές (ελάχιστες κοντά στους 25°C, στο μεγαλύτερο μέρος της χώρας).  Η διατήρηση του Μελτεμιού, στην περιοχή του κεντρικού, νότιου και ανατολικού Αιγαίου (με ένταση 4-6bf, τοπικά 7bf) και, κατά διαστήματα, σε περιοχές της ανατολικής και νότιας χώρας.  Ο συνδυασμός των υψηλών θερμοκρασιών, για μεγάλο χρονικό διάστημα με το Μελτέμι στο Αιγαίο, θα καταστήσει ιδιαίτερα υψηλό τον κίνδυνο για την εκδήλωση και εξάπλωση πυρκαγιών στη χώρα μας, με έμφαση στα νησιά του ανατολικού Αιγαίου, στα Δωδεκάνησα, στην Κρήτη, στην ανατολική Στερεά Ελλάδα και στην Πελοπόννησο. Η άνοδος της θερμοκρασίας έγινε έντονα αισθητή, σήμερα, στο Χαλάνδρι με το θερμόμετρο του μετεωρολογικού σταθμού του Εθνικού Αστεροσκοπείου Αθηνών να προσεγγίζει, τους 34°C. Κατά τη διάρκεια του Σαββατοκύριακου προβλέπεται περαιτέρω άνοδος της θερμοκρασίας με τις μέγιστες τιμές να φτάνουν τους 38-40°C. Ζεστά θα είναι και τα βράδια, στις γειτονιές της πόλης, καθώς η θερμοκρασία, μέχρι τα μεσάνυχτα, θα κυμαίνεται κοντά στους 30°C. Η ζέστη προβλέπεται να συνεχιστεί, με ανάλογη ένταση και κατά τις πρώτες ημέρες της νέας εβδομάδας και, σύμφωνα με τις πρώτες ενδείξεις, η θερμή περίοδος θα επιμείνει τουλάχιστον μέχρι τα τέλη του μήνα, χωρίς, με τα τωρινά στοιχεία, ακραίες τιμές (άνω των 40°C), αλλά με τη μεγάλη διάρκεια να οδηγεί σε αθροιστική θέρμανση των κτιρίων και σταδιακή εξάντληση του ανθρώπινου οργανισμού. Εδώ, αξίζει να σημειωθεί πως κατά τη διάρκεια των επόμενων πολλών ημερών, οι υψηλές θερμοκρασίες θα συνδυαστούν με έντονη ηλιοφάνεια, απουσία βροχών, χαμηλές υγρασίες και, κατά διαστήματα, με Μελτέμια, καθιστώντας ιδιαίτερα υψηλό τον κίνδυνο για την εκδήλωση νέων πυρκαγιών. Ως εκ τούτου, χρειάζεται πολύ μεγάλη προσοχή και συνεχής επαγρύπνηση καθώς, όπως αποδείχθηκε για μία ακόμα φορά στην πρόσφατη πυρκαγιά της Πεντέλης, χρειάζονται λίγα μόνο λεπτά για να &quot;ξεφύγει&quot; η κατάσταση και να γίνει εντελώς ανεξέλεγκτη. Καλό Σαββατοκύριακο! Γεώργιος ΠαπακωστόπουλοςΑναλυτής-προγνώστης καιρού / Συντονιστής προγνώσεων καιρού SiMeteo.gr  
