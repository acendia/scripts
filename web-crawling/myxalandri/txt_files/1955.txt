Title:
Ο Αρχιεπίσκοπος Ιερώνυμος χοροστάτησε στον πανηγυρικό εσπερινό του Ι.Ν. Αγ. Νικολάου Χαλανδρίου
Description:
«Χριστούγεννα χωρίς να γεννηθεί ο Χριστός στην ψυχή του καθενός είναι φτώχεια. Είναι αποτυχία της ζωής» τόνισε ο Αρχιεπίσκοπος Αθηνών και πάσης Ελλάδος κ. Ιερώνυμος από τον Ιερό Ναό Αγίου Νικολάου Χαλανδρίου, όπου χοροστάτησε στον πανηγυρικό εσπερινό. Ο Αρχιεπίσκοπος τόνισε ότι «η Εκκλησία έχει ορίσει κάθε ημέρα να είναι αφιερωμένη σε έναν ή περισσότερους αγίους, για να ψηλαφίσουμε τη ζωή τους και να τους αποδώσουμε τιμή και ευχαριστία για όσα προσέφεραν, αλλά και για να προσπαθήσουμε να τους μιμηθούμε, να πάρουμε από τα δικά του χαρίσματα και να τα χρησιμοποιήσουμε στη ζωή μας, ώστε να ωφεληθούμε». Αναφέρθηκε, επίσης, στο Απολυτίκιο του Αγίου Νικολάου επισημαίνοντας πως σημειώνονται τρία πράγματα, τρεις εκφράσεις: Πρώτον, ο Κανόνας Πίστεως, δηλαδή ένας κανόνας που ευθυγραμμίζει τα πράγματα και δεν αφήνει να γίνουν λάθη. Η πίστη πρέπει να μαθευτεί με σωστό τρόπο και αυτό αναφέρεται στο Απολυτίκιο, ότι δηλαδή πρέπει να ακολουθήσουμε τον άγιο σε αυτά που λέει και κάνει, για να πετύχουμε. Δεύτερον, η Εικόνα πραότητος, δηλαδή πρέπει να υπάρχει μία ηρεμία εσωτερική και εξωτερική. Αυτό είναι, άλλωστε, και το χαρακτηριστικό γνώρισμα του αγίου Νικολάου από την αρχή μέχρι το τέλος της ζωής του. Και τρίτον, ο Άγιος είναι Εγκρατείας διδάσκαλος. Δηλαδή, εγκράτεια στον εαυτό μας, στους γύρω μας, στην κοινωνία. Η άρνηση της εγκρατείας φέρνει πολλές δυσκολίες και προβλήματα». Σε άλλο σημείο του κηρύγματός του ο Αρχιεπίσκοπος υπογράμμισε πως «στο Δοξαστικό ακούσαμε έναν ωραίο ύμνο που λέει &quot;σπήλαιον ετοιμάζουμε&quot;. Έρχονται Χριστούγεννα το Σπήλαιο που δέχθηκε τον Ιησού Χριστό πρέπει να ετοιμάζεται. Και το βλέπουμε από τώρα, τα φωτάκια άναψαν και ετοιμαζόμαστε να γιορτάσουμε. Πρέπει να στολίσουμε το σπίτι μας και την ψυχή μας, διότι αν ο Χριστός δεν γεννηθεί στην ψυχή, ούτε τα λαμπάκια μας βοηθάνε, ούτε τα καλά ρούχα ή τα καλά φαγητά. Χριστούγεννα χωρίς να γεννηθεί ο Χριστός στην ψυχή του καθενός είναι φτώχεια. Είναι αποτυχία της ζωής». Επεσήμανε, ακόμη, ότι «η ανταλλαγή δώρων είναι ένα έθιμο χριστιανικό, όπως οι μάγοι πρόσφεραν στον Κύριο και ο Άγιος Νικόλαος σήμερα μας δίνει τρία δώρα, τον Κανόνα της Πίστεως, την εικόνα της πραότητας και την διδασκαλία της εγκράτειας» και ευχήθηκε «να γιορτάσουμε τα φετινά Χριστούγεννα καλύτερα από κάθε άλλη χρονιά». &amp;nbsp;
