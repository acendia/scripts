Title:
Ένα ακόμα υπόγειο σύστημα κάδων στην κεντρική πλατεία Χαλανδρίου
Description:
Ένα ακόμα υπόγειο σύστημα συμπίεσης απορριμμάτων τοποθετήθηκε και έχει τεθεί σε λειτουργία στην Κεντρική Πλατεία Χαλανδρίου. Πρόκειται για το 5ο υπόγειο σύστημα που εγκαθίσταται με στόχο να βελτιωθεί περαιτέρω η εικόνα της πλατείας, που ορισμένες ώρες της ημέρας εμφανιζόταν επιβαρυμένη από απορρίμματα που τοποθετούνταν πάνω στα υπάρχοντα υπόγεια συστήματα κάδων. Το νέο σύστημα, στο οποίο τοποθετούνται σύμμεικτα απορρίμματα (ό,τι εναποθέτουμε δηλαδή στον πράσινο κάδο), είναι πολύ μεγαλύτερης χωρητικότητας, φτάνει στα 5 κυβικά μέτρα (m3) και αντιστοιχεί περίπου στη χωρητικότητα πέντε συμβατικών κάδων. Το νέο σύστημα, αφενός διαθέτει μεγαλύτερα ανοίγματα για την απόθεση της σακούλας απορριμμάτων και αφετέρου είναι πιο εύκολο και πιο γρήγορο στη λειτουργία του, κατά την απόθεση των απορριμμάτων. https://www.youtube.com/watch?v=oIPFtjd-4es Κώστας Γερολυμάτος: «Στόχος να χρησιμοποιηθεί ο εξοπλισμός με τον πιο αποδοτικό τρόπο» «Πρόκειται για ένα σύστημα διαφορετικής λογικής από τα υπάρχοντα. Πολύ μεγαλύτερης χωρητικότητας και πολύ πιο εύκολο στη χρήση του. Η λειτουργία του θα βελτιώσει σημαντικά την εικόνα στην Κεντρική Πλατεία Χαλανδρίου. Για την επίτευξη του παραπάνω στόχου όμως, θα πρέπει οι περίπου 28 καταστηματάρχες της περιοχής, οι κάτοικοι αλλά και οι περαστικοί να δείξουν την αναγκαία προσοχή ώστε να χρησιμοποιήσουμε τον εξοπλισμό με τον πιο αποδοτικό τρόπο», σημείωσε ο αντιδήμαρχος Διαχείρισης Απορριμμάτων Κώστας Γερολυμάτος. Μετά την αρχική ενημέρωση που έγινε και μετά από μία εβδομάδα ικανοποιητικής λειτουργίας θα υπάρξει νέα ενημέρωση των καταστημάτων σε ζητήματα που αφορούν το νέο υπόγειο σύστημα.
