Title:
Ο Σύλλογος Ρεματιάς Χαλανδρίου καλεί τους μαθητές να γνωρίσουν τη ρεματιά
Description:
Ο Σύλλογος Προστασίας Περιβάλλοντος και Ρεματιάς Πεντέλης-Χαλανδρίου, με την ακόλουθη επιστολή του προς τους Διευθυντές των σχολείων του Χαλανδρίου, τους Συλλόγους Εκπαιδευτικών και τους Συλλόγους Γονέων και Κηδεμόνων, προσκαλεί τους μαθητές των σχολείων για έναν περίπατο-ξενάγηση γνωριμίας της Ρεματιάς Χαλανδρίου: Ο σύλλογός μας έχει ηλικία που πλησιάζει τα 30 χρόνια. Ο καταστατικός σκοπός του είναι η προστασία του περιβάλλοντος και της ρεματιάς Πεντέλης-Χαλανδρίου. Το Ρέμα Πεντέλης-Χαλανδρίου ή Ρέμα Πολυδρόσου είναι ένας μεγάλος χείμαρρος, που πηγάζει από τις παρυφές της Πεντέλης, χύνεται στην πεδιάδα του Χαλανδρίου και μέσω κλειστού αγωγού εκβάλλει στον Ποδονίφτη και στη συνέχεια στον Κηφισό ποταμό. Η Ρεματιά μας αποτελεί μοναδικό περιβαλλοντικό σημείο μεγάλης οικολογικής και ιστορικής σημασίας. Εκτός του ιδιαίτερου φυσικού της κάλλους αποτέλεσε κατά διάφορες ιστορικές εποχές σημείο αναφοράς. Κατά την αρχαιότητα από την κοίτη της και τα πρανή της πέρναγαν τα μάρμαρα που χρησιμοποιήθηκαν σε πολλά μνημεία, όπως στον Παρθενώνα. Μεταξύ των ετών 1841/42 κατασκευάστηκε στη Ρεματιά γέφυρα, για λογαριασμό της Δούκισσας της Πλακεντίας, η «πεντάτοξη γέφυρα της Πλακεντίας» η οποία διασώζεται σχεδόν άθικτη έως σήμερα και αποτελεί διατηρητέο νεότερο ιστορικό μνημείο. Σε όλη τη διαδρομή, ο περιπατητής ανακαλύπτει υπολείμματα ανθρώπινης δραστηριότητας ανά τους αιώνες. Δυστυχώς, η ρεματιά δεν τυγχάνει στις μέρες μας ανάλογης με την αξία της προσοχής, με αποτέλεσμα να μην είναι σε όλο το μήκος της εύκολα προσιτή από τον περιπατητή, λόγω αλόγιστων ανθρώπινων παρεμβάσεων σε συνδυασμό με την εν πολλοίς αδιαφορία της πολιτείας. Η χάραξη μονοπατιών, η φύτευση των πρανών, η αποφυγή κατολισθήσεων μέσω παρεμβάσεων που πρέπει να κάνουν οι αρμόδιοι φορείς, η αποξήλωση παράνομων περιφράξεων, η αποτροπή της ρύπανσής της από παράνομους ρυπαντές, είναι μερικά για τα οποία ο σύλλογός μας αγωνίζεται. Με το γράμμα μας αυτό σας καλούμε να γίνεται συμμέτοχοι σε αυτήν μας την προσπάθεια, καθώς ένα σημαντικό κομμάτι της κοινωνίας, στο οποίο πιστεύουμε ότι χρειάζεται να παρέμβουμε για την ευαισθητοποίηση και κατ’ επέκταση την προστασία, του περιβάλλοντος και της Ρεματιάς είναι η Νεολαία μας. Οι μαθητές μας και γενικά οι νέοι μας, πρέπει να τη γνωρίσουν και να ενημερωθούν γι&#039; αυτήν, ώστε να την αγαπήσουν, να βοηθήσουν στην ανάδειξή της και τελικά στην προστασία της. Η παρέμβαση μας αυτή δεν μπορεί να έχει επιτυχία χωρίς τη δική σας αρωγή και συμπαράταξη. Σας καλούμε, λοιπόν, να επισκεφτείτε την Ρεματιά Πεντέλης-Χαλανδρίου με τις τάξεις του Σχολείου σας εντάσσοντάς την στο ετήσιο πρόγραμμά σας. Η επίσκεψη αυτή μπορεί να έχει τον χαρακτήρα μια εκδρομής αναψυχής, ή περιβαλλοντικής, ενός μαθήματος βιολογίας, φυτολογίας ή ζωολογίας, ή ακόμη και μιας πολιτιστικής-εικαστικής δράσης στην ύπαιθρο ή/και στο Ευριπίδειο Θέατρο Ρεματιάς. Εμείς θα είμαστε εκεί να σας ξεναγήσουμε, με τη βοήθεια του α&#039; μέρους του πεζοπορικού και όχι μόνο χάρτη μας, να σας ενημερώσουμε για τις δράσεις μας και να συνδράμουμε στην ευαισθητοποίηση των μαθητών σας για τον σεβασμό προς το περιβάλλον που είναι το κοινό μας σπίτι, αλλά και για την προστασία της Ρεματιάς μας, που είναι ένας από τους λίγους πνεύμονες πρασίνου για τις πόλεις μας. Εκτιμούμε ότι είναι βέλτιστο να προτείνουμε οι τάξεις να είναι Ε&#039; και ΣΤ&#039; του Δημοτικού, Α&#039;, Β&#039;, Γ&#039; του Γυμνασίου και Α&#039; και Β&#039; του Λυκείου. Επίσης, σας προτείνουμε να οργανώσετε μέσα στο σχολείο σας περιβαλλοντική ώρα στις παραπάνω τάξεις. Είμαστε στην διάθεσή σας να σας βοηθήσουμε στην διοργάνωση αυτής της δράσης με υλικά και ομιλίες από τα μέλη μας. Υπεύθυνος γι&#039; αυτή μας την προσπάθεια είναι το μέλος του ΔΣ και συνάδελφός σας, ο κ. Νίκος Κομπότης, με τον οποίο μπορείτε να επικοινωνήσετε για να συντονίσει τις επισκέψεις σας στην Ρεματιά και να σας βοηθήσει στον όποιο προγραμματισμό σας. &amp;nbsp; &amp;nbsp;
