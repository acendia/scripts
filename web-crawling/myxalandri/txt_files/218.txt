Title:
“Δέσποινα του ...κανενού”: Θεατρική παράσταση στη Ρεματιά
Description:
Την παράσταση, με κεντρικό θέμα τη Μικρασιατική Καταστροφή, “Δέσποινα του... κανενού”, σε σκηνοθεσία Νικολέτας Βλαβιανού από την Καλλιτεχνική Εταιρεία ART, φιλοξενεί το Φεστιβάλ Ρεματιάς 2022 - Νύχτες Αλληλεγγύης, τη Δευτέρα 1η Αυγούστου. Η παράσταση, στην οποία πέντε ηθοποιοί και ένας μουσικός θα παρουσιάσουν επί σκηνής μουσικές της Μικρασίας, αποτελεί σύνθεση από αληθινές μαρτυρίες, καταγεγραμμένες από προσφυγικούς μικρασιατικούς συλλόγους, οι οποίες δεν είναι ευρέως γνωστές. Λίγα λόγια για την παράσταση από την ομάδα ART Ιστορίες απλών ανθρώπων, προσωπικές οδύσσειες ανθρώπων, οι οποίοι στο συλλογικό μας ασυνείδητο αποτελούν το ανώνυμο πλήθος. Είναι όμως έτσι; Ο καθένας έχει πρόσωπο, όνομα, επώνυμο και έχει καταγραφεί στο «είναι» του διαπαντός η αίσθηση του Απολεσθέντος Παραδείσου. Το ίδιο το κορμί τους γίνεται η σελίδα όπου πάνω του γράφεται η ιστορία. Με την επιστημονική καθοδήγηση του έγκριτου φιλολόγου και βραβευμένου μελετητή της ιστορίας του προσφυγικού Ελληνισμού Θεοδώρου Κοντάρα, θα επιχειρήσουμε να φέρουμε στο φως στιγμές της καταστροφής όπως «κινηματογραφούνται» μέσα από τη ματιά των μικρών αυτών αόρατων ηρώων. Σκεπτόμενοι πως η ιστορία επαναλαμβάνεται, αισθανόμαστε την ανάγκη να κοινωνήσουμε τις αφηγήσεις ανθρώπων που ξεριζώθηκαν από τα χώματά τους, αφήνοντας πίσω τις ζωές τους, ακόμα και το όνομά τους. Όπως η Δέσποινα που κάποτε ήταν κάποιου και τώρα έγινε ... του Κανενού. Η Δέσποινα που σαν ηρωίδα του Ευριπίδη, σαν Ανδρομάχη, έρχεται από την Ανατολή στη Δύση, σπρωγμένη από τη θύελλα της ζωής μέσα από θαλασσινά μονοπάτια, γυρεύοντας να στήσει μία νέα ταυτότητα, ένα νέο «εγώ». Μας συγκινεί ιδιαίτερα η δύναμη της επιβίωσης. Η φλόγα της ζωής και το πώς καταφέρνει να διατηρηθεί. Μας συνταράσσει η υπεράνθρωπη προσπάθεια που κάνουν οι πρόσφυγες, οι οποίοι καλούνται στη μικρή διάρκεια του ταξιδιού τους να ξεπλύνουν από πάνω τους το μεγάλο παρελθόν τους και γυμνοί, αναβαπτισμένοι, να ονειρευτούν και να παλέψουν για ένα αβέβαιο μέλλον. Σύνθεση κειμένου: Ν. Μαρκέτου - Γ. Μακκά Σκηνοθεσία: Νικολέτα Βλαβιανού Επιμέλεια Κίνησης: Μόνικα Κολοκοτρώνη Πρωτότυπη μουσική: Αντώνης Βαρθαλίτης Βοηθός σκηνοθέτη: Ανδρομάχη ΠαπαδοπούλουΦωτισμός: Στηβ ΜαργαρίτηςΚοστούμια: Δάφνη ΤσακώταΣκηνογραφική επιμέλεια: Ομάδα ART Παίζουν: Νικολέτα Βλαβιανού, Μόνικα Κολοκοτρώνη, Νικήτας Αναστόπουλος, Αντώνης Βαρθαλίτης, Γιοβάννα Μάκκα, Άντα Κουγιά Διάρκεια: 60 λεπτά Ελεύθερη είσοδος μόνο με δελτίο εισόδου από το viva.grΏρα έναρξης: 9:00 μ.μ. Ισχυρή σύσταση για χρήση μάσκας Ευριπίδειο Θέατρο ΡεματιάςΠεζόδρομος Προφήτη Ηλία, Πολύδροσο Χαλανδρίου Αντί εισιτηρίου στις παραστάσεις με ελεύθερη είσοδο, προαιρετική συνεισφορά σε τρόφιμα, φάρμακα και άλλα είδη πρώτης ανάγκης για τους πρόσφυγες και τις κοινωνικές δομές της πόλης.  
