Title:
Γ. Κουράσης: «Κύριε Ρούσσο οφείλετε να βάζετε την Υγεία των Δημοτών πάνω από τις παραταξιακές σας εμμονές»
Description:
Ο συνδυασμός «Χαλάνδρι σε Δράση» εξέδωσε την ακόλουθη ανακοίνωση σχετικά με την άρνηση του δημάρχου κ. Σίμου Ρούσσου να αναλάβει πρωτοβουλία ενημέρωσης εμβολιασμού για τους δημότες του ο Δήμος Χαλανδρίου:  Ο επικεφαλής της παράταξής μας «Χαλάνδρι σε Δράση», πρ. δήμαρχος Γιώργος Κουράσης, πρότεινε στη συνεδρίαση του Δ.Σ. τη δημιουργία Διαδημοτικής «Ομάδας αντί-COVID» η οποία θα αναλάβει πρωτοβουλίες ώστε σε συνεργασία με ειδικούς, προσωπικότητες του Δήμου και Φορείς, να επιτύχουν στο Χαλάνδρι τη μεγιστοποίηση του αριθμού των εμβολιασμένων. Άραγε ποιος θα μπορούσε να διαφωνήσει με αυτή την πρόταση που συμπεριλαμβάνει όλες τις Δημοτικές παρατάξεις και όλους του φορείς της πόλης μας με στόχο η διαδημοτική «Ομάδα αντιCOVID»: Να δρομολογήσει, υλοποιήσει και παρακολουθήσει δράσεις που θα έχουν αποκλειστικό σκοπό να πεισθούν οι ανεμβολίαστοι Χαλανδραίοι να εμβολιαστούν. Να προσεγγίσει προσωπικότητες της πόλης που μπορεί να γίνουν αρωγοί στην προσπάθεια. Να συνεργασθεί με τους θεσμικούς Φορείς (ΕΟΔΥ, Πολιτική Προστασία, Υπ. Υγείας), τους επιστήμονες της πόλης, τους τοπικούς Φορείς, τη Σχολική κοινότητα, εκπαιδευτικούς και τους ιερείς της πόλης. Να ανατεθεί σε διαφημιστική εταιρεία η δημιουργία spot κ.λπ. Σίγουρα κανείς δεν περίμενε διαφωνία σε αυτή την υπερκομματική πρόταση. Και όμως ο δήμαρχος κ. Ρούσσος διαφώνησε!! Με το έωλο επιχείρημα ότι δεν είναι δουλειά του Δήμου ο εμβολιασμός των δημοτών. Δεν είναι δουλειά του Δήμου η ενημέρωση των πολιτών, η προστασία των ευάλωτων συμπολιτών μας, η ενεργή συμμετοχή στην εθνική προσπάθεια για την αντιμετώπιση της μεγαλύτερης πανδημίας που ζει ο πλανήτης τα τελευταία 100 χρόνια. Δεν είναι δουλειά του Δήμου η ενεργή συμμετοχή και η αρωγή στις προσπάθειες που κάνει η πολιτεία και οι επιστημονικοί φορείς να δείξουν πόσο ασφαλής και αποτελεσματικός είναι ο εμβολιασμός. Ο δήμαρχος που δεν διστάζει να υψώσει την Παλαιστινιακή σημαία στο Δημαρχείο και να ασχολείται επί παντός επιστητού στην εγχώρια και διεθνή πολιτική σκηνή αρνείται να προστατεύσει την υγεία των δημοτών του Χαλανδρίου. Την ίδια ώρα ο συνοδοιπόρος του στην διοίκηση του Δήμου ιατρός κ. Λαδόπουλος επικεφαλής της παράταξης «Μπορούμε όλοι μαζί για το Χαλάνδρι» στην τοποθέτησή του στο δημοτικό συμβούλιο υποστήριξε -ούτε λίγο ούτε πολύ- ότι τα εμβόλια δεν είναι πιστοποιημένα και δεν έχουν περάσει από την πειραματική φάση καθώς επίσης ότι τα νέα στελέχη του κορωνοϊού είναι «δέκα φορές ασθενέστερα». Απόψεις πέρα από κάθε επιστημονική λογική που έρχονται σε αντίθεση με ό,τι πληροφορεί η Παγκόσμια Επιστημονική κοινότητα. Άραγε και ο κ. Ρούσσος συμμερίζεται τις απόψεις του συνεργάτη του; Μήπως εκεί οφείλεται στην πραγματικότητα η άρνησή του; Γνωρίζουμε ότι για τον κ. Ρούσσο η άρνηση σε κάθε πρόταση της αντιπολίτευσης και των άλλων παρατάξεων είναι η καθημερινή του πρακτική. Όμως αιδώς κ. δήμαρχε. Η υγεία των Δημοτών είναι πάνω από όλα και από όλους!  
