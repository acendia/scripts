Title:
Σταύρος Ζαλμάς και Δήμος Ντικούδης υποψήφιοι στο Χαλάνδρι με τον Μάνο Κρανίδη
Description:
Μεγαλειώδης και πρωτοφανής για τα δεδομένα του Χαλανδρίου συγκέντρωση του Μάνου Κρανίδη Στην κατάμεστη αίθουσα του Πνευματικού Κέντρου του Αγίου Γεωργίου Χαλανδρίου, μπροστά σε ένα δυναμικό και ενθουσιώδες κοινό, πραγματοποίησε την πρώτη του κεντρική ομιλία ο Μάνος Κρανίδης, υποψήφιος Δήμαρχος Χαλανδρίου και επικεφαλής του Συνδυασμού “Χαλάνδρι-Ορίζοντας 2023”. Την παρουσίασή του έκανε ο διακεκριμένος ηθοποιός Σταύρος Ζαλμάς. Ξεκινώντας την ομιλία του ο Μάνος Κρανίδης, και αφού πρώτα ευχαρίστησε τους παρευρισκόμενους για τη “συγκινητική συμμετοχή και στήριξη”, έκανε ειδική μνεία στους εθελοντές του Συνδυασμού εξαίροντας τη σημασία της προσφοράς τους, αναφέροντας χαρακτηριστικά ότι “χωρίς αυτούς δεν θα υπήρχε η έντονη παρουσία μας σε όλα τα σημεία της πόλης, δεν θα βρισκόμαστε ενεργά σε όλες τις γειτονιές του Χαλανδρίου”. Στη συνέχεια, ανέλυσε τον κοινό σκοπό που δεσμεύει τους συμμετέχοντες του Συνδυασμού, που είναι η έγνοια για να αποκτήσει το Χαλάνδρι την προοπτική εκείνη που θα το εκτοξεύσει στην κορυφαία θέση πανελλαδικά σε ποιότητα ζωής. Υιοθετώντας παράλληλα μία νέα νοοτροπία για την άσκηση της δημοτικής διακυβέρνησης, μέσω της λειτουργίας μιας διαρκούς διαβούλευσης με τους πολίτες. “Ευγένεια, αλληλοσεβασμός, άμεση επικοινωνία είναι στο dna της αντίληψής μας, τα προβλήματα του Χαλανδρίου δεν έχουν ιδεολογία, χρώμα και Κόμμα, αφορούν όλους τους δημότες” είπε ο κ. Κρανίδης. “Μέχρι το 2023 το Χαλάνδρι θα πρέπει να έχει γίνει μία “έξυπνη”, “ανοιχτή” και “διασυνδεμένη πόλη”, μία πόλη με εντελώς διαφορετικά δομικά χαρακτηριστικά από τα σημερινά” ανέφερε, προχωρώντας διεξοδικά στην ανάλυση των 28 βασικών προγραμματικών προτάσεων που αφορούν σε 7 κεντρικούς άξονες ανάπτυξης: ΕΞΥΠΝΗ ΠΟΛΗ/On Line υπηρεσίες ΠΡΟΣΒΑΣΗ/ΚΙΝΗΣΗ στην πόλη ΥΠΟΔΟΜΕΣ/ΔΗΜΟΤΙΚΑ ΑΚΙΝΗΤΑ ΚΟΜΒΟΣ ΠΟΛΙΤΙΣΜΟΥ και ΑΘΛΗΤΙΣΜΟΥ ΚΑΙΝΟΤΟΜΙΑ/Υποστήριξη ΤΟΠΙΚΗΣ ΑΓΟΡΑΣ ΠΕΡΙΒΑΛΛΟΝ/ΠΡΑΣΙΝΟ/ΦΥΣΗ ΠΟΛΙΤΙΚΗ ΠΡΟΣΤΑΣΙΑ/ΑΣΦΑΛΕΙΑ/ΚΟΙΝΩΝΙΚΗ ΠΡΟΣΤΑΣΙΑ Μετά την παρουσίαση των βασικών αξόνων του προγράμματος ακολούθησε η παρουσίαση των πρώτων 52 υποψήφιων Δημοτικών Συμβούλων του Συνδυασμού. Μίας ομάδας πολιτών “που είναι αυτοδημιούργητοι, δυναμικοί, σφυρηλατημένοι στην πραγματική κοινωνία”, “το 90% εξ αυτών είναι για πρώτη φορά υποψήφιοι και ζητώ να τους στηρίξετε δυναμικά” τόνισε με έμφαση ο Μάνος Κρανίδης, κρατώντας για το τέλος την επίσημη ανακοίνωση δύο υποψηφιοτήτων ιδιαίτερου συμβολισμού, που υπερβαίνουν τα στενά όρια της τοπικής αυτοδιοίκησης: O Δήμος Ντικούδης, κορυφαίος αθλητής, βασικό στέλεχος της “διαχρονικής αγαπημένης” Εθνικής Ομάδας Μπάσκετ και ο Σταύρος Ζαλμάς, διακεκριμένος ηθοποιός του Θεάτρου, του Κινηματογράφου και της Τηλεόρασης, είναι πλέον οι πρεσβευτές του “Χαλάνδρι-Ορίζοντας 2023” στην Τέχνη, τον Πολιτισμό και τον Αθλητισμό της πόλης μας. Ορίζοντας Τέχνης, Πολιτισμού και Αθλητισμού για το Χαλάνδρι του 2023 Με ιδιαίτερη χαρά και τιμή καλωσορίζουμε στην Κίνηση Πολιτών “Χαλάνδρι Ορίζοντας 2023” δύο σημαντικές προσωπικότητες του Πολιτισμού και του Αθλητισμού και ταυτόχρονα δύο ΕΝΕΡΓΟΥΣ πολίτες με συγκεκριμένες απόψεις, ιδέες και οράματα: τον Σταύρο Ζαλμά και τον Δήμο Ντικούδη. Ο Σταύρος Ζαλμάς είναι σπουδαίος ηθοποιός με ευρεία αναγνώριση και μακρά, συνεπή πορεία στην θεατρική σκηνή, την τηλεόραση και τον κινηματογράφο. Οι σκέψεις και προτάσεις του θα αποτελέσουν οδηγό ώστε να προτείνουμε στον κάτοικο του Χαλανδρίου ένα όραμα δράσης για τον Πολιτισμό και τις Τέχνες, αντάξιο της πόλης που γέννησε τον Ευριπίδη. Ο Δήμος Ντικούδης, αθλητής διεθνούς βεληνεκούς, είναι μία εμβληματική φιγούρα της χρυσής γενιάς του ελληνικού μπάσκετ. Στην επαγγελματική του καριέρα, στην Ελλάδα και το εξωτερικό, κατέκτησε τα πάντα, παράλληλα έχει ασχοληθεί με τα προβλήματα του Έλληνα Αθλητή ως πρόεδρος του ΠΣΑΚ. Συμπορεύεται μαζί μας όχι μόνο για το κομμάτι του Αθλητισμού στην πόλη του Χαλανδρίου, αλλά γιατί οι ιδέες του όπως η ενίσχυση των αθλητικών υποδομών του Χαλανδρίου και η δημιουργία αθλητικής κουλτούρας στα σχολεία της πόλης βρίσκονται στην κορυφή του προγραμματικού μας σχεδιασμού. Μάνος ΚρανίδηςΕπικεφαλής Κίνησης Πολιτών “Χαλάνδρι-Ορίζοντας 2023”Υποψήφιος Δήμαρχος Χαλανδρίου &amp;nbsp;
