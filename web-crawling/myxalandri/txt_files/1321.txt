Title:
Ο Γ. Καραμέρος νέο μέλος στο Διοικητικό Συμβούλιο του ΕΒΕΑ
Description:
Μέλος στο Διοικητικό Συμβούλιο του Εμπορικού και Βιομηχανικού Επιμελητηρίου Αθηνών (ΕΒΕΑ) τοποθετήθηκε από την περιφερειάρχη Αττικής Ρένα Δούρου, ο αντιπεριφερειάρχης Βόρειου Τομέα Αθηνών, Γιώργος Καραμέρος. Η συμμετοχή της Περιφέρειας Αττικής στο Δ.Σ., όπως ορίζει το νέο θεσμικό πλαίσιο για τα επιμελητήρια, επισφραγίζει την εποικοδομητική συνεργασία με το ΕΒΕΑ για την υλοποίηση σειράς δράσεων ενίσχυσης της νεοφυούς επιχειρηματικότητας. Οι δύο φορείς έχουν ήδη συνάψει μνημόνιο συνεργασίας για την ανάκαμψη της μικρομεσαίας επιχειρηματικότητας και την ενίσχυση της απασχόλησης. Μετά την πρώτη συμμετοχή του σε συνεδρίαση του Δ.Σ., ο Γιώργος Καραμέρος, δήλωσε σχετικά: «Η παρουσία μου ως εκπροσώπου της Περιφέρειας Αττικής στο Διοικητικό Συμβούλιο του ΕΒΕΑ, του μεγαλύτερου από τα 59 επιμελητήρια της χώρας, επισφραγίζει το ενδιαφέρον μας για την ενίσχυση της επιχειρηματικότητας των τοπικών κοινωνιών και τη μείωση της φυγής ανθρώπινου δυναμικού υψηλού επιπέδου (brain-drain). Ειδικά στη Βόρεια Αθήνα, την καρδιά του τριτογενούς τομέα με 9.500 ενεργές επιχειρήσεις που απασχολούν χιλιάδες εργαζόμενους, έχουμε έμπρακτα αποδείξει, με την δημιουργία του συνεργατικού σχηματισμού (cluster) Discover North Athens, ότι μέσα από την καινοτομία και τη σύμπραξη δημόσιου και ιδιωτικού τομέα η οικονομία μπορεί αποκτήσει τον σφυγμό που απώλεσε τα χρόνια της κρίσης. Το σημαντικότερο όμως είναι ότι Περιφέρεια Αττικής και ΕΒΕΑ συνεργάζονται ήδη επιβραβεύοντας και χρηματοδοτώντας νεοφυείς επιχειρήσεις». &amp;nbsp;
