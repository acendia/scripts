Title:
“Εσύ τι κάνεις για τα αδέσποτα ζώα;” Προτάσεις από τους Πράσινους
Description:
Αυτές τις ημέρες με την απαγόρευση της κυκλοφορίας αλλά και με την έντονη ανησυχία για την ανθρώπινη ζωή, κάποια από τα άμεσα θύματα του φαινομένου που ήδη υποφέρουν με λιμοκτονία, είναι τα αδέσποτα ζώα. Επειδή δεν είναι τυχαία και η αύξηση των επιθέσεων εναντίον πολιτών, οι Πράσινοι κάνουν μερικές προτάσεις προς φιλόζωους και μη και ζητούν να εφαρμόζεται ο νόμος και από τους δήμους και από τους πολίτες και από τις αστυνομικές αρχές, όταν δέχονται καταγγελίες. Τις ημέρες αυτές ο κάθε υπεύθυνος πολίτης οφείλει να πιέζει τον Δήμο του ώστε να φροντίσει τα αδέσποτά του και τη σίτισή τους, ιδιαίτερα όπου αυτά ταΐζονταν από ταβέρνες και εστιατόρια, που λόγω κορωνοϊού δεν λειτουργούν. Μην ξεχνάμε όμως και τι μπορούμε να κάνουμε ως πολίτες ΟΛΟ ΤΟΝ ΧΡΟΝΟ, για να μη φτάνουμε σε αδιέξοδα και σε δημιουργία αγελών αδέσποτων σκύλων: 1. ΑΠΑΙΤΟΥΜΕ και πιέζουμε συνεχώς τον Δήμαρχό μας να στειρώσει ΟΛΑ τα αδέσποτα, αρσενικά και θηλυκά, σκύλους και γάτες ΕΓΚΑΙΡΩΣ, όπως ορίζει ο Νόμος. 2. ΑΝΑΦΕΡΟΥΜΕ αμέσως στις αρχές και φροντίζουμε να μάθουμε τι έγιναν τα κουτάβια που γέννησε η σκύλα του γείτονα και ξαφνικά εξαφανίστηκαν. 3. ΑΝΑΦΕΡΟΥΜΕ αμέσως στις εισαγγελικές αρχές κάθε άρνηση δημοτικής αρχής σε αίτημα για στείρωση αδέσποτου, με τη δικαιολογία πως δεν υπάρχουν χρήματα, πως στειρώνουν μόνο έγκυα ή μόνο θηλυκά (παράνομα και τα 2) ή πως το πρόγραμμα θα λειτουργήσει ξανά σε 3, 7, 10 μήνες. 4. ΜΑΘΑΙΝΟΥΜΕ τα παιδιά μας να σέβονται, να μην ενοχλούν και να αγαπάνε τα ζώα. Αν σου πετάξει κάποιος μια πέτρα στα καλά καθούμενα, ΕΣΥ θα καλέσεις την αστυνομία ή θα του ρίξεις ο ίδιος μία μπουνιά. Ο σκύλος δεν μπορεί να κάνει τίποτα από τα δύο. 5. ΔΕΝ ΑΓΟΡΑΖΟΥΜΕ κατοικίδιο - υιοθετούμε ένα αδεσποτάκι. ΔΕΝ ΖΕΥΓΑΡΩΝΟΥΜΕ το ζώο μας - το στειρώνουμε αμέσως μόλις το επιτρέψει ο κτηνίατρος. Έχουμε πάντα στο μυαλό μας πως, ακόμη και αν ΟΛΑ τα παιδιά μιας τέτοιας γέννας βρούνε το τέλειο σπίτι, ΙΣΩΣ κάποια γεννήσουν κι αυτά &quot;μία φορά μόνο&quot; και ο κύκλος που ξεκινήσαμε θα συνεχίζεται επ&#039; άπειρον. Έχουμε στο μυαλό μας πως με μία μόνο γέννα, στερούμε από 5, 20, 1000 αδεσποτάκια που πεθαίνουν στον δρόμο, ένα καλό σπιτικό. 6. Αν δούμε μια αδέσποτη σκύλα έγκυο, ειδοποιούμε άμεσα τον Δήμο για να τη στειρώσει. Δεν αρνούμαστε να δούμε πιο πέρα, τι ζωή θα έχουν αυτά τα κουτάβια, αν γεννηθούν και αν επιβιώσουν, τι φριχτό θάνατο και πόσο πόνο και φόβο θα ζήσουν. 7. Αν βρούμε ένα κουτάβι στον δρόμο, δεν το &quot;πασάρουμε&quot; σε συλλέκτη ζώων ή υπερήρωα &quot;φιλόζωο&quot;. Κάποιοι τέτοιοι άνθρωποι, ακόμη και αν ξεκινούν με καλές προθέσεις, τελικά και αυτοί τα εγκαταλείπουν &quot;γιατί δεν μπορούνε άλλο να τα συντηρήσουν&quot;. Το υιοθετούμε ή, αν αυτό είναι αδύνατο, ψάχνουμε να του βρούμε ένα καλό σπίτι. 8. Μην θεωρείς πως &quot;οι άλλοι&quot; πρέπει να λύσουν τα προβλήματα που ΕΣΥ δημιουργείς, μην κάνοντας όλα τα παραπάνω. Μην επιρρίπτεις ευθύνες στους εθελοντές, σ’ αυτούς που τα ταΐζουν, στις φιλοζωικές οργανώσεις. ΕΣΥ πρέπει να λύσεις το πρόβλημα.
