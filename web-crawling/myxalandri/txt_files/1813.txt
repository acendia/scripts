Title:
Στο πλευρό των ηλικιωμένων και στο lockdown ο Δήμος Χαλανδρίου
Description:
Οι εργαζόμενοι στα Κέντρα Ανοιχτής Προστασίας Ηλικιωμένων (ΚΑΠΗ) Χαλανδρίου σε συνεργασία με τη νέα υπηρεσία Ολοκληρωμένης Φροντίδας ΗΛΙκιωμένων (ΟΦΗΛΙ) του Κέντρου Κοινότητας Χαλανδρίου παραμένουν ενεργά στο πλευρό των ηλικιωμένων το διάστημα αυτό της κοινωνικής απομόνωσης, με επαναλαμβανόμενες τηλεφωνικές επικοινωνίες, με στόχο να παράσχουν ψυχολογική συμπαράσταση αλλά και να διερευνήσουν τυχόν ανάγκες τους. Τις μέρες των γιορτών οι εργαζόμενοι στα ΚΑΠΗ και η ψυχολόγος της ΟΦΗΛΙ, κ. Κατερίνα Καραβέλα επικοινώνησαν με όλα τα μέλη των ΚΑΠΗ για να προσφέρουν ευχές για υγεία -σωματική και ψυχική- κουράγιο, δύναμη και υπομονή, και βέβαια βοήθεια αν χρειαζόταν. Είτε αυτή αφορούσε πρακτικά θέματα (συνταγογράφηση φαρμάκων, παραπομπή στο δημοτικό ιατρείο) είτε παροχή ψυχολογικής υποστήριξης, ειδικά στους μοναχικούς ανθρώπους. Παράλληλα έκαναν προσπάθεια να τους καθησυχάσουν σε σχέση με τα αισθήματα φόβου, μοναξιάς, αβεβαιότητας και θλίψης, που είναι πολύ φυσικό να βιώνουν οι ηλικιωμένοι την περίοδο της καραντίνας. «Η ανατροφοδότηση που πήραμε από αυτή την πρωτοβουλία ξεπέρασε κάθε προσδοκία μας. Σε ένα κλίμα αμοιβαίας συγκίνησης, οι ηλικιωμένοι ανταπέδωσαν θερμά τις ευχές και αφήσαμε ανοιχτό τον δίαυλο επικοινωνίας μέσω τηλεφώνου, μέχρι να ανταμώσουμε ξανά από κοντά», σημειώνει η ψυχολόγος κ. Κατερίνα Καραβέλα. »&quot;Είμαι πολύ χαρούμενη που με σκεφτήκατε&quot;, &quot;Τι ευχάριστη έκπληξη να σας ακούμε&quot;, &quot;Μας λείψατε! Κι εσείς και οι εκδρομές και οι δραστηριότητες&quot;, &quot;Πότε θα σας δούμε από κοντά;&quot;», ήταν τα λόγια με τα οποία υποδέχτηκαν το τηλεφώνημά μας», προσθέτει η κ. Καραβέλα. «Οφείλουμε στη διάρκεια αυτής της σοβαρής ψυχοπιεστικής συνθήκης να μην αφήνουμε κανέναν συνάνθρωπό μας μόνο του. Ειδικά τους ανθρώπους της τρίτης ηλικίας οι οποίοι είναι οι πιο ευάλωτοι σε όλους τους τομείς αυτή την περίοδο. Τα περιοριστικά μέτρα δεν μας επιτρέπουν να οργανώσουμε όλα όσα κάναμε κατά καιρούς (εκδρομές, διασκεδάσεις, επιμορφωτικά προγράμματα, δημιουργική απασχόληση). Εκείνο που μπορούμε όμως να κάνουμε τώρα είναι να τους κρατάμε συντροφιά από το τηλέφωνο, να τους ενημερώνουμε για τις υπηρεσίες του Δήμου που μπορούν να ανταποκριθούν στις ανάγκες τους και να επισκεπτόμαστε όποιον/α αντιμετωπίζει ιδιαίτερα προβλήματα. Οι εργαζόμενοι στα ΚΑΠΗ του Δήμου Χαλανδρίου θα κρατήσουν ζωντανή αυτή την επικοινωνία με τους ηλικιωμένους για όσο καιρό χρειαστεί», σημειώνει η Διεύθυνση Κοινωνικής Μέριμνας του Δήμου. Ολοκληρωμένη Φροντίδα Ηλικιωμένων Θυμίζουμε ότι ο Δήμος Χαλανδρίου δημιούργησε τη νέα υπηρεσία Ολοκληρωμένης Φροντίδας Ηλικιωμένων (Ο.Φ.ΗΛΙ.), ως επέκταση της δραστηριότητας του Κέντρου Κοινότητας, με στόχο την υποστήριξη των ατόμων της τρίτης ηλικίας και αφετέρου τον συντονισμό των υφιστάμενων δημοτικών δομών και υπηρεσιών που παρέχονται στους ηλικιωμένους σε πρωτοβάθμιο επίπεδο (ΚΑΠΗ, Κέντρο Βοήθειας, ΚΗΦΗ). Το δίκτυο Ολοκληρωμένης Φροντίδας Ηλικιωμένων του Δήμου Χαλανδρίου στελεχώνεται από έναν κοινωνικό λειτουργό και έναν ψυχολόγο. Λόγω των περιοριστικών μέτρων για τον περιορισμό της διασποράς του κορωνοϊού, οι συνεδρίες ψυχολογικής υποστήριξης θα πραγματοποιούνται, στην παρούσα φάση, μόνο μέσω τηλεφώνου ή μέσω τηλεδιάσκεψης. Οι ενδιαφερόμενοι μπορούν να επικοινωνούν για πληροφορίες και ραντεβού στο τηλέφωνο του ΚΑΠΗ Κάτω Χαλανδρίου, όπου στεγάζεται η υπηρεσία: 210-6778788 και στο e-mail: a.karavela@halandri.gr    
