Title:
“Χαλάνδρι Ορίζοντας 2023”: Απαιτείται άμεσα αντισεισμικός έλεγχος στα δημοτικά κτίρια της πόλης
Description:
Ο πρόσφατος καταστροφικός και φονικός σεισμός στην Τουρκία ανέδειξε ξανά τα κρίσιμα διαχρονικά ζητήματα του αντισεισμικού ελέγχου, της αντισεισμικής θωράκισης και της ετοιμότητας εφαρμογής του σχεδίου έκτακτης ανάγκης για την πολιτική προστασία των συμπολιτών μας. Τα δημοτικά κτίρια, ως υψηλής στατικής σπουδαιότητας και μεγάλης συνάθροισης κοινού, οφείλουν να ελεγχθούν για την στατική και αντισεισμική τους επάρκεια μέσω κατάλληλων και προβλεπόμενων διαδικασιών σύμφωνα με προδιαγραφές των αρμοδίων φορέων όπως του Οργανισμού Αντισεισμικής Προστασίας, του Τεχνικού Επιμελητηρίου κλπ. Για αυτό, σχετικά με τα δημοτικά κτίρια στον Δήμο Χαλανδρίου, η Διοίκηση ερωτάται και αναμένουμε ενημέρωση στο επόμενο Δημοτικό Συμβούλιο την ερχόμενη Τετάρτη τα εξής: Έχουν υλοποιηθεί αντισεισμικοί έλεγχοι στατικής επάρκειας στα υφιστάμενα δημοτικά κτίρια, ειδικά παλαιότητας και κοινωνικής προτεραιότητας όπως σχολεία, παιδικοί σταθμοί και κτίρια ΚΑΠΗ πχ κεντρικού Χαλανδρίου; Έχουν υλοποιηθεί τα απαιτούμενα έργα αντισεισμικής θωράκισης στα δημοτικά κτίρια; Είναι ενημερωμένα και έτοιμα προς άμεση εφαρμογή τα σχέδια έκτακτης ανάγκης στην περίπτωση σεισμικού γεγονότος; Έχει εξασφαλιστεί η απαραίτητη υλικοτεχνική υποδομή για την εφαρμογή του σχεδίου έκτακτης ανάγκης για σεισμικό γεγονός; Ο προληπτικός αντισεισμικός έλεγχος, τα κατάλληλα μέτρα αντισεισμικής θωράκισης, και βέβαια η ενίσχυση του συστήματος πολιτικής προστασίας είναι εξαιρετικά σημαντικά, ώστε όλοι οι πολίτες να αισθάνονται ασφαλείς και ισότιμοι. Το θέμα της πολιτικής προστασίας είναι κύριας προτεραιότητας στο νέο πρόγραμμα δράσης μας, που έχει ως πυρήνα πρώτα το Χαλάνδρι και την ανάδειξη του σε κορυφαίο τόπο ποιότητας ζωής. Άλλωστε η δημοτική μας παράταξη, ως υπεύθυνη αντιπολίτευση, αναδεικνύει διαρκώς επί 4 έτη όλα τα ουσιαστικά ζητήματα της πόλης, και ειδικά αυτή της αναβάθμισης των υποδομών και της λειτουργίας του Δήμου. Για αυτό αποτελεί στην κοινωνία του Χαλανδρίου το βασικό δυναμικό νέο πόλο σύνθεσης προτάσεων και συσπείρωσης συμπολιτών μας, για την δημιουργία μιας νέας διαφορετικής φιλοσοφίας και πρότασης διοίκησης του Δήμου το 2023. Μακριά από επιφανειακές λογικές θεαθήναι, κομματικών φανατισμών και προσωπικών ανεκδιήγητων αντεγκλήσεων, που απορρίπτονται από την μεγάλη πλειοψηφία των συμπολιτών μας και δεν ανήκουν στην δημόσια ζωή της πόλης μας. Δύναμη μας η αγάπη για την πόλη, η συλλογική δημοκρατική πράξη, η σύνθεση άξιων ανθρώπων και τελικά η πίστη μας ότι μπορούμε καλύτερα για όλους. Εκ μέρους της δημοτικής μας παράταξης “Χαλάνδρι Ορίζοντας 2023”,Μάνος Κρανίδης, Πολιτικός Μηχανικός ΕΜΠ, MScΔημοτικός Σύμβουλος-ΕπικεφαλήςΥποψήφιος Δήμαρχος
