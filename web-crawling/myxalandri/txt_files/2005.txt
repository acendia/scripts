Title:
Συντονιστική σύσκεψη φορέων Πολιτικής Προστασίας στο Χαλάνδρι για τα έντονα καιρικά φαινόμενα
Description:
Συντονιστική σύσκεψη φορέων πολιτικής προστασίας πραγματοποιήθηκε σήμερα στις εγκαταστάσεις του Ενιαίου Συντονιστικού Κέντρου Επιχειρήσεων του Πυροσβεστικού Σώματος στο Χαλάνδρι υπό τον Γενικό Γραμματέα Πολιτικής Προστασίας, κ. Γιάννη Ταφύλλη. Σκοπός της σύσκεψης ήταν ο συντονισμός της δράσης και η αμοιβαία ενημέρωση σχετικά με την ετοιμότητα των φορέων που εμπλέκονται στη διαχείριση εκτάκτων αναγκών, προκειμένου να αντιμετωπιστούν ενδεχόμενες επιπτώσεις από τα έντονα καιρικά φαινόμενα που εκδηλώνονται σε διάφορες περιοχές της χώρας. Κατά τη διάρκεια της σύσκεψης έγινε αναφορά στα μέτρα που έχουν ληφθεί από τον κάθε εμπλεκόμενο φορέα στον τομέα αρμοδιότητάς του, καθώς και αναλυτική παρουσίαση των πιο πρόσφατων μετεωρολογικών στοιχείων πρόβλεψης από τον Διευθυντή του Εθνικού Μετεωρολογικού Κέντρου της ΕΜΥ, κ. Θεόδωρο Κολυδά. Στη σύσκεψη συμμετείχαν εκπρόσωποι των Υπουργείων Εθνικής Άμυνας, Υποδομών &amp; Μεταφορών και Μεταναστευτικής Πολιτικής, της Περιφέρειας Αττικής, του Πυροσβεστικού Σώματος, της Ελληνικής Αστυνομίας, του Εθνικού Κέντρου Άμεσης Βοήθειας, του ΔΕΔΔΗΕ, του ΑΔΜΗΕ, του ΔΕΣΦΑ, της ΕΥΔΑΠ, καθώς και η Ειδική Γραμματέας Επικοινωνιακής Διαχείρισης Κρίσεων του Υπουργείου Ψηφιακής Πολιτικής, Τηλεπικοινωνιών και Ενημέρωσης. &amp;nbsp;
