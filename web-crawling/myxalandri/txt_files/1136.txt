Title:
Δήμος Χαλανδρίου: Απορριμματοφόρα, αρπάγες και σάρωθρα επιστρατεύονται στην ενημέρωση των μαθητών για τον καφέ
Description:
Ένα διαφορετικό ...μάθημα για τον καφέ κάδο και τη διαχείριση των βιοαποβλήτων παρακολούθησαν οι μαθητές και οι μαθήτριες του 4ου Γυμνασίου Χαλανδρίου, τη Δευτέρα 7 Νοεμβρίου 2022. Πέντε στελέχη της υπηρεσίας Καθαριότητας, με επικεφαλής τον αντιδήμαρχο Διαχείρισης Απορριμμάτων Κώστα Γερολυμάτο -μαζί με ένα απορριμματοφόρο συλλογής του καφέ κάδου, μια αρπάγη, ένα μηχανικό σάρωθρο και ένα ηλεκτρικό όχημα αυτοψιών- βρέθηκαν στο προαύλιο του σχολείου και έδωσαν στα παιδιά τη δυνατότητα να δουν και να μάθουν από πρώτο χέρι όλη τη διαδικασία συλλογής των βιοαποβλήτων. Μέσα στο προαύλιο του σχολείου έγινε αναπαράσταση συλλογής κλαδεμάτων με την αρπάγη και καθαρισμός του χώρου με το σάρωθρο, ενώ στο πεζοδρόμιο, μπροστά από το σχολείο, πραγματοποιήθηκε άδειασμα και πλύσιμο του καφέ κάδου. Παράλληλα, τα παιδιά ενημερώθηκαν αναλυτικά για την αξία της διαχείρισης των βιοαποβλήτων με ξεχωριστή διαλογή στην πηγή, για το τι πετάμε στον καφέ κάδο και πώς μπορούμε να αξιοποιήσουμε αποτελεσματικότερα τα υπολείμματα της κουζίνας μας. Κώστας Γερολυμάτος: «Αντίστοιχες δράσεις σε όλα τα δημοτικά και τα γυμνάσια του Χαλανδρίου» «Ήταν εντυπωσιακό και ενθαρρυντικό το πώς τα παιδιά αγκάλιασαν τη δράση, δείχνοντας πραγματικό ενδιαφέρον να μάθουν, καταρχήν πώς λειτουργεί ο εξοπλισμός της υπηρεσίας. Μεγάλη εντύπωση τους έκαναν και οι επιδέξιοι χειρισμοί αυτών των μεγάλων μηχανημάτων από γυναίκες, εργαζόμενες στην Καθαριότητα. Ήταν κι αυτό ένα μήνυμα που θέλαμε να περάσουμε στους μαθητές, μαζί με την ενημέρωση για τον καφέ κάδο. Αντίστοιχη δράση θα γίνει σε όλα τα δημοτικά και τα γυμνάσια του Χαλανδρίου. Παράλληλα ξεκινάμε μια σειρά από ημερίδες, στους σχολικούς χώρους, για την ενημέρωση των γονέων σχετικά με τη διαχείριση των βιοαποβλήτων. Στόχος της υπηρεσίας να φτάσει σε όλους τους πολίτες του Χαλανδρίου -γιατί μας αφορά όλους- η πληροφορία για τα οφέλη του καφέ κάδου και την ορθή διαχείρισή του. Μόνον όταν οι πολίτες όλων των ηλικιών αγκαλιάσουν την προσπάθεια, θα έχουμε ένα καλό αποτέλεσμα», σχολίασε ο αντιδήμαρχος Διαχείρισης Απορριμμάτων Κώστας Γερολυμάτος.  
