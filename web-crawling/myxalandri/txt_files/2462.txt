Title:
Πού θα διακόπτεται η κυκλοφορία σε περίπτωση κινδύνου εκδήλωσης πυρκαγιάς στη Βόρεια Αθήνα
Description:
Την επικαιροποίηση της απόφασης διακοπής και απαγόρευσης της κυκλοφορίας οχημάτων καθώς και παραμονής εκδρομέων - επισκεπτών σε δάση και «ευπαθείς» περιοχές της Βόρειας Αθήνας τις ημέρες όπου υπάρχει πολύ υψηλός κίνδυνος εκδήλωσης πυρκαγιάς, επικύρωσε το Συντονιστικό Όργανο Πολιτικής Προστασίας (Σ.Ο.Π.Π.) σε ειδική συνεδρίαση που συγκάλεσε η Αντιπεριφερειάρχης και Πρόεδρος του Σ.Ο.Π.Π., κα Σοφία Κορωναίου-Καμπά. Κατά τη συνεδρίαση η Αντιπεριφερειάρχης κάλεσε όλους τους εμπλεκόμενους φορείς να ενεργήσουν καταλλήλως και σύμφωνα με την αρμοδιότητά τους για την εφαρμογή της απόφασης, με την κατάλληλη σήμανση οδών και με τον έλεγχο των προαναφερθέντων δρόμων - περιοχών, καθώς και για την ενημέρωση των κατοίκων. Στην κατεύθυνση αυτή, επισήμανε, ότι κρίνεται απαραίτητη η δημοσιοποίηση της απόφασης και η ανάρτησή της στα δημοτικά καταστήματα, στους διαδικτυακούς τόπους και όπου αλλού είναι αναγκαίο, προκειμένου η ενημέρωση των κατοίκων να είναι όσο το δυνατόν άμεση και αποτελεσματική. Ταυτόχρονα η κα Κορωναίου-Καμπά αναφέρθηκε και στον ιδιαίτερο ρόλο των Δήμων, οι οποίοι όταν λάβουν ενημέρωση για υψηλό βαθμό επικινδυνότητας οφείλουν να συνεργαστούν με την Τροχαία, το Δασαρχείο και τους εθελοντές. Σύμφωνα με τις σχετικές εισηγήσεις της Πυροσβεστικής και της Δασικής Υπηρεσίας αλλά και των Δήμων της Βόρειας Αθήνας σε περίπτωση πολύ υψηλού κινδύνου πυρκαγιάς ή κατάσταση συναγερμού (κατηγορία κινδύνου 4 ή 5) το μέτρο της απαγόρευσης - διακοπής της κυκλοφορίας για την αντιπυρική περίοδο 2019 αφορά στις ακόλουθες οδούς και σημεία: Χαλάνδρι:&amp;nbsp;Οδός ήπιας κυκλοφορίας Αθανασίου Διάκου από Βάρναλη έως Λειβαδιάς και πεζόδρομος οδού Λειβαδιάς όπου υπάρχει πρόσβαση οχημάτων προς τη ρεματιά Χαλανδρίου. Αγία Παρασκευή: Στο Μοναστήρι του Αγίου Ιωάννη του Κυνηγού στην αρχή της δασικής οδού και στην οδό Αιγαίου Πελάγους και Γραβιάς η πρόσβαση προς το πάρκο Γραβιάς. Βριλήσσια: Οδοί Σεβαστιανού από Λ. Πεντέλης έως Καλαβρύτων και Παύλου Μελά από Λ. Πεντέλης έως Σολωμού. Ηράκλειο: Οδός Παπαϊωάννου (κατηγορία κινδύνου 4) και σε περίπτωση κατάστασης συναγερμού (κατηγορία 5) διακοπή κυκλοφορίας στη Λ. Ηρακλείου (εφαπτόμενη στο κτήμα ΦΙΞ) και στις οδούς Θεσσαλονίκης, Αμαρουσίου, Θεσσαλίας, Αγαμέμνωνος, Οδυσσέως, Αχιλλέως, 25ης Μαρτίου, Πολέμη, Ελληνικής Παιδείας, Πύλου, Αντωνίου Φιξ, Πέτρου Ράλλη, Καλπακίου, Αργολικού, και Πρασίνου Λόφου από Αργολικού έως Πολέμη. Κηφισιά: Καλλιρόης, Κιθαιρώνος, Ακακίας, Θέτιδος, Ξενίας, Γυμναστηρίου, Φασίδερι (κλείσιμο οδών πρόσβασης), Καραϊσκάκη, Πευκών, Ρόδου και Μπακογιάννη καθώς και Ξενίας προς οδό Αγίου Παντελεήμονος στα όρια με το Δήμο Πεντέλης. Λυκόβρυση-Πεύκη: Σωκράτους από την οδό Σάμου έως την Ρήγα Φεραίου, Παπάγου από την οδό Λουντέμη έως την Αγ. Βαρβάρας, Ηρώων Πολυτεχνείου από την Καζαντζάκη έως την Λουντέμη, Καζαντζάκη από την Κοραή έως την Απόλλωνος, Απόλλωνος από την Καζαντζάκη έως την Τζερμιά, και Δάσους από την Πεύκων έως την Ελ. Βενιζέλου. Μαρούσι: Ευκαλύπτων (Άλσος Συγγρού), Ηρώδου Αττικού (Αμαλiειο), Φοινίκων (Κ. Καρέλλα), Στρ. Δαγκλή (Ν. Λέσβος) καθώς και Αρτέμιδος, Άλσους, Ασπασίας (Μιμικόπουλου). Μεταμόρφωση: Τατοΐου από διασταύρωση με Αρτέμιδος έως Κηφισό (Μαρμαράδικα), Γέφυρα Λυκοβρύσεως, προς λύματα Βιολογικού Καθαρισμού, αριστερά οδός Αμαλιάδος συνεχίζει οδός Σώρου, δεξιά στην Ναυπλίου, δεξιά στην Δασκαλογιάννη, αριστερά στην Αρτέμιδος καθώς και Παράδρομος Εθνικής οδού από κόμβο Μεταμόρφωσης (προς Αθήνα), δεξιά Οδυσσέως και όλη την οδό Κεφαλληνίας. Νέα Ιωνία: Αναγεννήσεως από Δεμιρδεσίου έως Λ. Βεΐκου και Δεμιρδεσίου από Λ. Καποδιστρίου έως Δευκαλίωνος. Παπάγος-Χολαργός: Ασφαλτόδρομος, ανατολικά του τέρματος της οδού Αναστάσεως, ο οποίος την συνδέει με το κυρίως οδικό δίκτυο του Υμηττού μετά από το ύψος του κοιμητηρίου Παπάγου. Δύο δασικοί δρόμοι οι οποίοι ξεκινούν από τις οδούς Ζησιμοπούλου και Δογαροπούλου στου Παπάγου. Δρόμος πλησίον ΕΥΔΑΠ και Αγίας Ελεούσας (πηγές Ιλισσού) στον Χολαργό. Τυφλός δασικός δρόμος έναντι της εισόδου του κοιμητηρίου Παπάγου. Δύο δασικοί δρόμοι που ξεκινούν από την οδό Ναυαρίνου στο Χολαργό στη συμβολή με τις οδούς Κουντουριώτου καθώς και Καραολή και Δημητρίου. Πεντέλη: Ασφαλτόστρωτος περιφερειακή οδός Πεντέλης- Αγίου Πέτρου και όλοι οι ασφαλτόστρωτοι - δασικοί χωματόδρομοι που οδηγούν εντός του δάσους και συγκεκριμένα: προς ΠΙΚΠΑ στη θέση «Βαρέλα» (δεξιά ανερχόμενοι), προς το ύψωμα «Κατσουλιέρη» προς το αρχαίο λατομείο, στην «Πηγή Καρυδιάς» (αριστερά ανερχόμενοι), στην πλατεία «Καραούλι», προς κέντρο διανομής φυσικού αερίου στο ύψωμα «Χρυσούλη Ράχη», προς «Αγίους Ασωμάτους» στη θέση «Πλατάνα» και προς «Πύριζα» (αριστερά ανερχόμενοι). Επίσης ασφαλτόστρωτος - δασικοί χωματόδρομοι δεξιά από τη θέση «Μαυρονώρες» και αριστερά προς «Πύριζα» κατερχόμενοι, προς τις τρεις Μαυρινώρες (δεξιά κατερχόμενοι), προ διασταύρωσης «Αγίου Πέτρου» (σημείο μεταλλικής βαρέλας) προς βρύση «Κακό Μελίσσι», Αγίων Ασωμάτων προ παιδικής χαράς και οδός Βρυσούλας. Ακόμη ασφαλτόστρωτη δασική οδός «Ντράφι- Νταού Πεντέλης» προς «Μαυρονώρες», Άγιο Σπυρίδωνα και Άγιο Ηλία (εκκλησάκι), Κοιμητήριο «Νταού Πεντέλης» προς βρύση «Κακό Μελίσσι» και οδοί Περικλέους τέρμα προς λατομεία «Ράικου», Σουβαλιώτου προς Μιαούλη (τέρμα) καθώς και Αγίου Παντελεήμονος προς οδό Ξενίας στα όρια με το Δήμο Κηφισιάς. Σε περίπτωση κατάστασης συναγερμού (κατηγορία κινδύνου 5) διακοπή της κυκλοφορίας στην οδό Προφήτου Ηλία από τη συμβολή της με την οδό Γυμναστηρίου έως το Ναό του Προφήτη Ηλία. Διαβάστε τη σχετική απόφαση της Αντιπεριφερειάρχη και δείτε στον σύνδεσμο https://drive.google.com/open?id=1YJTs2Kv2DTuLL2uKfEpUIx9eTVW0MpkG τον ψηφιακό χάρτη με τις οδούς και τα σημεία εφαρμογής του μέτρου προληπτικής απαγόρευσης στη Περιφερειακή Ενότητα Βόρειου Τομέα Αθηνών. Στη συνεδρίαση του Σ.Ο.Π.Π. συμμετείχαν η Περιφερειακή Σύμβουλος Εύη Αποστολάκη, ο Αντιδήμαρχος Παπάγου-Χολαργού Αθανάσιος Αυγουρόπουλος, ο Διευθυντής της Εθνικής Μετεωρολογικής Υπηρεσίας Θοδωρής Κολυδάς καθώς και οι Διοικητές - Υποδιοικητές των Πυροσβεστικών Σταθμών, της Αστυνομίας και της Τροχαίας με επιχειρησιακή ευθύνη τα βόρεια προάστεια. Επίσης, συμμετείχαν εκπρόσωποι του Δασαρχείου Πεντέλης, της Εταιρίας Διανομής Αερίου Αττικής, του Συνδέσμου Προστασίας και Ανάπτυξης Υμηττού, του Ελληνικού Ερυθρού Σταυρού καθώς και Υπηρεσιακά στελέχη της Περιφέρειας Αττικής και των Δήμων Αμαρουσίου, Κηφισιάς, Νέας Ιωνίας, Λυκόβρυσης-Πεύκης, Παπάγου-Χολαργού, Πεντέλης και Χαλανδρίου. &amp;nbsp;
