Title:
Κάλεσμα της Επιτροπής Αγώνα Κατοίκων Πατήματος Χαλανδρίου στο Δημοτικό Συμβούλιο
Description:
Ενόψει του Δημοτικού Συμβουλίου Χαλανδρίου, που θα διεξαχθεί την Παρασκευή 19 Απριλίου 2019, η Επιτροπή Αγώνα Κατοίκων Πατήματος Χαλανδρίου καλεί τους κατοίκους του Πατήματος Χαλανδρίου να δηλώσουν παρόντες, προκειμένου να διαμαρτυρηθούν για τον ΧΕΥ 9. Οι κάτοικοι, με τη συνδρομή 19 δημοτικών συμβούλων, έχουν αιτηθεί τη σύγκληση Δημοτικού Συμβουλίου, για την οποία δεν έχει δοθεί ακόμα απάντηση από την πρόεδρο του Δημοτικού Συμβουλίου, ενώ το ζήτημα του ΧΕΥ 9 δεν περιλαμβάνεται στη θεματολογία του Δημοτικού Συμβουλίου της Παρασκευής 19 Απριλίου. ΕΠΕΙΓΟΥΣΑ ΠΡΟΣΚΛΗΣΗ Tην Παρασκευή 19 Απρίλη, στις 6 μμ, θα είμαστε ΟΛΟΙ στο παλαιό Δημαρχείο Χαλανδρίου (Γυφτόπουλου 2), όπου θα γίνει Δημοτικό Συμβούλιο, για να διαμαρτυρηθούμε και να αντιδράσουμε στην απόφαση της Δημοτικής Αρχής να μετατρέψει τον ΧΕΥ 9, και κατ΄επέκταση τη γειτονιά μας στο Πάτημα Χαλανδρίου, σε Χώρο Μεταφόρτωσης Απορριμμάτων (ΣΜΑ), ΚΔΑΥ και αμαξοστάσιο των απορριμματοφόρων του Δήμου. Οι αποφάσεις της Δημοτικής Αρχής λήφθηκαν εν μία νυκτί, το 2015, μεθοδικά, για να μην αντιληφθούμε εμείς, οι κάτοικοι του Πατήματος, τα σχεδιαζόμενα και να μην αντιδράσουμε. Οι αποφάσεις της Δημοτικής Αρχής λήφθηκαν για εμάς, χωρίς εμάς. Οι αποφάσεις της Δημοτικής Αρχής, μάς επηρεάζουν, αφού η καθημερινότητα μας θα αλλάξει δραματικά και θα προσδιοριζόμαστε πια ως «η περιοχή με τα σκουπίδια». Οι αποφάσεις της Δημοτικής Αρχής θα υποβαθμίσουν την περιοχή που ζούμε και την ποιότητα ζωής μας. Αυτές οι αποφάσεις της Δημοτικής Αρχής πρέπει να αλλάξουν. Γιατί η Δημοτική Αρχή έχει εξουσία χάριν όλων ημών και οι ενέργειες της πρέπει να προσανατολίζονται προς το καλό των κατοίκων. Οι αποφάσεις που λαμβάνει η Δημοτική Αρχή πρέπει να εξυπηρετούν τους κατοίκους, και όχι να στρέφονται εναντίον τους. Γιατί οι αποφάσεις της Δημοτικής Αρχής αφορούν ένα έργο που θα μείνει «προίκα» στο Πάτημα, και για αυτό πρέπει να διασφαλισθεί ότι το όποιο έργο θα έχει τη συναίνεση των κατοίκων και θα κατατείνει στην αξιοπρεπή διαβίωση τους. Συμφωνούμε απολύτως ότι είναι δικαίωμα και υποχρέωση της Δημοτικής Αρχής να φροντίσει το ζήτημα της διαχείρισης απορριμμάτων. Ωστόσο, η επιλογή του χώρου για αυτές τις εγκαταστάσεις, πρέπει να σέβεται τους κατοίκους και τις προυπάρχουσες χρήσεις γης. Σίγουρα ο ΧΕΥ 9 δεν είναι κατάλληλος χώρος ούτε για ΣΜΑ και ΚΔΑΥ, ούτε για αμαξοστάσιο. Είναι ένα οικόπεδο στην είσοδο της πόλης προς το κέντρο του Χαλανδρίου. Είναι ένα οικόπεδο – βιτρίνα. Είναι ένα οικόπεδο δίπλα στο μετρό και τον προαστιακό. Δίπλα σε κατοικίες, σχολεία, γραφεία και ιατρεία. Δίπλα σε καταστήματα υγειονομικού ενδιαφέροντος. Τα σπίτια μας βρίσκονται σε απόσταση αναπνοής από τον ΧΕΥ 9. Βρίσκονται μόλις στα 8 μέτρα από την πλευρά της Χατζηδάκη και μόλις στα 25 μέτρα από την πλευρά της Λ. Ηρακλείτου. Είναι εγκληματικό να σχεδιάζεται η πραγμάτωση ενός τέτοιου έργου, εις βάρος των ανθρώπων που έχτισαν τις ζωές τους δίπλα σε αυτό το σημείο. Είναι ανεύθυνο και προκλητικό να προκαλείται μία τόσο προβληματική κατάσταση και να ταράζεται η καθημερινότητα τόσων ανθρώπων. Ανθρώπων, που η Δημοτική Αρχή δεν «μέτρησε σωστά», ανθρώπων που, επειδή είναι φιλήσυχοι και διακριτικοί, εκλήφθηκαν ως αδύναμοι και αδιάφοροι. Ανθρώπων που, επειδή είναι αφοσιωμένοι και δοσμένοι στην οικογένεια και την εργασία τους, θεωρήθηκε από τη Δημοτική Αρχή ότι δεν θα αντιδράσουν, ότι δεν θα διαμαρτυρηθούν. Κάπως έτσι αποφασίστηκε η δημιουργία αυτού του δήθεν σπουδαίου έργου στην ΑΚΡΗ ΤΟΥ ΧΑΛΑΝΔΡΙΟΥ, εκεί που δεν προκαλείται όχληση στους πολλούς, εκεί που δεν προκαλείται όχληση στο κεντρικό Χαλάνδρι. Εκεί στα όρια του Χαλανδρίου με άλλους Δήμους, που οι κάτοικοι είναι λίγοι. Αυτό που δεν υπολόγισε, όμως, η Δημοτική Αρχή είναι ότι οι κάτοικοι αυτοί έχουν φωνή δυνατή, που δυναμώνει ακόμα πιο πολύ όταν συναντά την επιμονή/εμμονή όσων έχουν εξουσία, ώστε να επιβάλλουν έκνομες ενέργειες και μεθοδεύσεις. Όλοι εμείς οι κάτοικοι του Πατήματος Χαλανδρίου, δεν καταβαλλόμαστε από προεκλογική υστερία, δεν καταβαλλόμαστε από την αχαλίνωτη επιθυμία να αγκιστρωθούμε στις καρέκλες και να διεκδικήσουμε τα προς το ζην εις βάρος των συμπολιτών μας, διαλαλώντας προεκλογικές φανφάρες. Θεωρούμε τουλάχιστον απρεπή τη χρήση φράσεων από τον επικεφαλής του Δήμου Χαλανδρίου, όπως «παραληρείτε αλλά δεν με ενοχλεί καθόλου. Βλέπετε με νοιάζει η γνώμη όσων εκτιμώ», «…κραυγάζετε…», «τι άλλη αθλιότητα θα σκαρφιστείτε...». Η αντιμετώπιση του προς εμάς είναι γνωστή, από όταν μας χαρακτήριζε φεουδάρχες και νεόπλουτους αστούς, αναρτώντας σκίτσα του Αρκά, υπονοώντας μέσα από αυτά ότι είμαστε «βλάκες». Είναι κρίμα να έχει δοθεί σε κάποιον μία θεσμική θέση, ένα αξίωμα, και αντί να το υπηρετήσει με σεβασμό και αξιοπρέπεια να επιδίδεται σε προσβλητικές και διχαστικές συμπεριφορές. Εμείς θα μείνουμε σταθεροί στη θέση μας «ΟΧΙ ΣΚΟΥΠΙΔΙΑ ΣΤΟΝ ΧΕΥ 9» και θα υψώσουμε τη φωνή μας, μέχρι να ακουστούμε. Μέχρι να φύγει η απειλή των σκουπιδιών. Μέχρι να διασφαλιστεί ότι η περιοχή που ζούμε, θα έχει όλες τις προδιαγραφές, ώστε να είναι άξια για να μεγαλώνουμε τα παιδιά μας. ΟΛΟΙ ΜΑΖΙ ΤΗΝ ΠΑΡΑΣΚΕΥΗ, 6 ΜΜ, ΣΤΟ ΠΑΛΑΙΟ ΔΗΜΑΡΧΕΙΟ ΧΑΛΑΝΔΡΙΟΥ (Γυφτόπουλου 2) Για όσους δεν έχουν μεταφορικό μέσο, δίνεται ως σημείο συνάντησης η Ηφαίστου 21 &amp; Ηρακλείτου, στις 5:30 μμ. Εκ της Επιτροπής Αγώνα Κατοίκων Πατήματος Χαλανδρίου &amp;nbsp;
