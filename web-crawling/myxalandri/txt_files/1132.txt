Title:
Προς δημοπράτηση το εμβληματικό έργο βιοκλιματικής ανάπλασης του κέντρου του Χαλανδρίου
Description:
Με την έκδοση της σχετικής υπουργικής απόφασης στις 31/12/2022, ανοίγει πλέον αμετάκλητα ο δρόμος για την υλοποίηση του εμβληματικού έργου της βιοκλιματικής ανάπλασης του εμπορικού κέντρου, που θα αλλάξει ριζικά την εικόνα της πόλης του Χαλανδρίου. Οκτώ μήνες μετά την έγκριση του Κεντρικού Συμβουλίου Αρχιτεκτονικής, τον Απρίλιο του 2022, εκδόθηκε η κοινή υπουργική απόφαση για τη χρηματοδότηση με 6.000.000 ευρώ της βιοκλιματικής ανάπλασης του εμπορικού κέντρου και το έργο βαίνει πλέον προς δημοπράτηση. Ποιες παρεμβάσεις θα γίνουν Ανάπλαση πεζοδρομίων 36.000 τ.μ. Δημιουργία 150 ραμπών ΑμεΑ Υποβίβαση πεζοδρομίων (150) Δημιουργία 10.000 μ. οδεύσεις τυφλών Δημιουργία 199 θέσεων παρόδιας στάθμευσης Τοποθέτηση 163 νέων φωτιστικών LED με τηλεδιαχείριση 700 νέες φυτεύσεις Τοποθέτηση δύο έξυπνων σταθμών ανάπαυσης (smart benches) Τοποθέτηση οκτώ έξυπνων σταθμών πληροφόρησης (infokiosks) Tοποθέτηση δύο οθονών ψηφιακής σήμανσης (digital signs) Δημιουργία έξι έξυπνων διαβάσεων Σίμος Ρούσσος, δήμαρχος Χαλανδρίου: «Το Χαλάνδρι αλλάζει οριστικά όψη» «Η σχεδιαζόμενη ανάπλαση είναι ένα εμβληματικό έργο, που θα αλλάξει οριστικά το κέντρο της πόλης. Σε συνδυασμό με την ανέγερση του νέου δημαρχείου και του υπόγειου πάρκινγκ, αλλά και τις τέσσερις πεζοπορικές διαδρομές που δημιουργούνται στις γειτονιές, θα βελτιωθεί σημαντικά η προσβασιμότητα σε πεζούς, ποδηλάτες, εμποδιζόμενα και ανάπηρα άτομα, θα ενισχυθεί η μικρή και μεσαία επιχειρηματικότητα και θα αναβαθμιστεί ουσιαστικά η ποιότητας ζωής των κατοίκων του κέντρου», σχολίασε ο δήμαρχος Χαλανδρίου, αναφορικά με την έκδοση της σχετικής υπουργικής απόφασης.  
