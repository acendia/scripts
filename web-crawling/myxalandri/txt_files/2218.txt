Title:
Δήμος Χαλανδρίου: Πού οφείλεται η καθίζηση του οδοστρώματος στην Παπανικολή
Description:
Αποκαλυπτική της αιτίας του κακού ήταν η εικόνα που αντίκρισαν οι μηχανικοί των Τεχνικών Υπηρεσιών της Περιφέρειας Αττικής και του Δήμου Χαλανδρίου που βρέθηκαν, από νωρίς το πρωί του Σαββάτου 16 Οκτωβρίου 2021, στο σημείο που υποχώρησε το οδόστρωμα, το απόγευμα της Παρασκευής, στην οδό Πανανικολή. Αγωγός δικτύου του ΟΤΕ (πρόκειται για το τσιμεντένιο κανάλι που φαίνεται στη φωτογραφία) τέμνεται με αγωγό ομβρίων! Η πρωτοφανής κακοτεχνία που χρονολογείται αρκετά χρόνια πίσω, δεδομένου ότι έργα ομβρίων δεν έχουν γίνει στην οδό Πανανικολή τις τελευταίες δεκαετίες ενώ και το τσιμεντένιο κανάλι του ΟΤΕ δεν είναι πλέον σε χρήση, όπως βεβαίωσε ο εκπρόσωπος του ΟΤΕ -που βρέθηκε επίσης σήμερα στο σημείο- είναι αυτή που συντέλεσε με την πάροδο του χρόνου και τις βροχοπτώσεις στην κατακρήμνιση του δρόμου. «Η κακοτεχνία στο σημείο, της διασταύρωσης ενός αγωγού ομβρίων με έναν αγωγό δικτύων, είναι αυτή που συντέλεσε, με την πάροδο του χρόνου και τις βροχές, στην αστοχία του αγωγού ομβρίων και στην καθίζηση του οδοστρώματος», εξηγεί ο αντιδήμαρχος Χαλανδρίου Κώστας Γερολυμάτος που βρέθηκε επί τόπου. Μετά τη γνωστοποίηση από τον ΟΤΕ ότι το κανάλι του δικτύου του δεν είναι ενεργό, τα συνεργεία της Περιφέρειας Αττικής εργάζονται για το γκρέμισμά του. Η Περιφέρεια Αττικής, στην αρμοδιότητα της οποίας ανήκει η οδός Παπανικολή, διαβεβαίωσε τον Δήμο Χαλανδρίου ότι θα γίνει ό,τι είναι δυνατό για την αμεσότερη αποκατάσταση της ζημιάς και της κυκλοφορίας στο σημείο.   Σχετικά άρθρα: Καθίζηση οδοστρώματος στην Παπανικολή στο Χαλάνδρι - Εκτροπή της κυκλοφορίας Ο Δήμος Χαλανδρίου για την καθίζηση στην Παπανικολή  
