Title:
Ο ιατρικός τουρισμός αυξάνει τις βραχυχρόνιες μισθώσεις στο Χαλάνδρι
Description:
Οι ενοικιάσεις μέσω Airbnb επεκτείνονται πλέον και πέραν του ιστορικού κέντρου της Αθήνας. Ενδιαφέρον υπάρχει για περιοχές όπως το Χαλάνδρι, όπου είναι ιδιαίτερα ισχυρός ο ιατρικός τουρισμός. Πάνω από 6.500 διαμερίσματα και κατοικίες στην ευρύτερη περιοχή της Αθήνας υπολογίζεται ότι διατίθενται στην αγορά των βραχυχρόνιων μισθώσεων, μέγεθος αυξημένο κατά 27% σε σχέση με μόλις πριν από έξι μήνες, οπότε οι εκτιμήσεις έκαναν λόγο για περίπου 5.127 ακίνητα. Πρόκειται για σαφή επιβεβαίωση της συνεχιζόμενης ανοδικής πορείας του σχετικού κλάδου, παρά την πρόσκαιρη αβεβαιότητα που προκάλεσε η πρόσφατη παρέμβαση του οικονομικού επιτελείου, προκειμένου να φορολογηθούν τα έσοδα από τη σχετική δραστηριότητα. Θα πρέπει, πάντως, να επισημανθεί ότι από τις παραπάνω καταχωρίσεις ακινήτων ένα ποσοστό αφορά ανενεργά ακίνητα, δηλαδή διαμερίσματα στα οποία ακόμα δεν έχει καταγραφεί κάποια φιλοξενία. Οπως αναφέρει στην «Κ» ο κ. Νάσος Γαβαλάς, επικεφαλής της eazybnb, εταιρείας η οποία ειδικεύεται στην επαγγελματική διαχείριση ακινήτων τρίτων μέσω του Airbnb, η ανάπτυξη της αγοράς είναι τέτοια που πλέον το ενδιαφέρον έχει αρχίσει να μετατοπίζεται και σε περιοχές εκτός του ιστορικού κέντρου, λόγω της σημαντικής αύξησης των τιμών ενοικίασης. «Η Αθήνα έχει επεκταθεί σημαντικά ως προς τη ζήτηση. Διαπιστώνουμε πλέον σημαντική ζήτηση και για περιοχές όπως το Χαλάνδρι, κυρίως λόγω ιατρικού τουρισμού, αλλά και σε όλο το παραλιακό μέτωπο», σημειώνει ο κ. Γαβαλάς. Παράλληλα, κατά τον ίδιο, άλλη μια νέα και σημαντική τάση στην αγορά είναι η πρόθεση ολοένα και μεγαλύτερου αριθμού επισκεπτών να δαπανήσουν περισσότερα χρήματα για τη διαμονή τους, αρκεί και οι παροχές να είναι οι ανάλογες σε επίπεδο ποιοτικών προδιαγραφών του ενοικιαζόμενου ακινήτου και σε επίπεδο υπηρεσιών φιλοξενίας. Σύμφωνα με σχετική μελέτη της Grant Thornton, υπολογίζεται ότι ο συνολικός αριθμός των ακινήτων που εκμισθώνονται πανελλαδικά μέσω των ηλεκτρονικών πλατφορμών ανέρχεται σε 42.155. Σε ετήσια βάση, αυτά τα ακίνητα συνιστούν αγορά της τάξεως των 860 εκατ. ευρώ σε ό,τι αφορά τη δαπάνη για τη διαμονή των ξένων επισκεπτών. Πάντως, θα πρέπει να σημειωθεί ότι η μεγαλύτερη ζήτηση, τουλάχιστον σε ό,τι αφορά την Αττική, εξακολουθεί να εντοπίζεται στο ευρύτερο ιστορικό κέντρο της πόλης, δηλαδή σε περιοχές όπως το Κουκάκι, η Ακρόπολη, η Πλάκα και το Μοναστηράκι. Δεδομένης, όμως, της αύξησης των τιμών ενοικίασης και της έλλειψης επαρκούς αριθμού διαθέσιμων ακινήτων (άλλωστε, πρόκειται για σχετικά περιορισμένες σε έκταση συνοικίες), το ενδιαφέρον έχει αρχίσει να μετατοπίζεται σε άλλα σημεία, κοντινά προς τα δημοφιλή τουριστικά αξιοθέατα, όπως το Παγκράτι, τα Εξάρχεια, το Μετς, το Μεταξουργείο, οι Αμπελόκηποι, ο Κεραμεικός και το Γκάζι.&amp;nbsp; Πηγή:&amp;nbsp;www.kathimerini.gr,&amp;nbsp;ΝΙΚΟΣ ΡΟΥΣΑΝΟΓΛΟΥ &amp;nbsp;
