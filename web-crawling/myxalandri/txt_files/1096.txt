Title:
Power Saving Check: Nέο καινοτόμο ευρωπαϊκό πρόγραμμα του Δήμου Χαλανδρίου για την προστασία του περιβάλλοντος
Description:
Ένα ακόμα συγχρηματοδοτούμενο ευρωπαϊκό πρόγραμμα αρχίζει να εφαρμόζεται στον Δήμο Χαλανδρίου, ενισχύοντας περαιτέρω τις πολιτικές που ήδη υλοποιούνται για την προστασία του περιβάλλοντος αλλά και των ευάλωτων κοινωνικά νοικοκυριών. Πρόκειται για το τριετούς διάρκειας πρόγραμμα Power Saving Check (Erasmus +) στο οποίο συμμετέχουν εταίροι και δήμοι από άλλες χώρες της Ευρώπης (Γερμανία, Σλοβακία, Ρουμανία, Κύπρος, Ισπανία, Βόρεια Μακεδονία, Ουγγαρία), το οποίο αποσκοπεί στην ενημέρωση, εκπαίδευση και εφαρμογή καλών πρακτικών στον τομέα της εξοικονόμησης ενέργειας, στο πλαίσιο της προστασίας του περιβάλλοντος και του περιορισμού των συνεπειών της κλιματικής αλλαγής. Είναι προφανές ότι η εφαρμογή καλών πρακτικών με την ταυτόχρονη προμήθεια κατάλληλου εξοπλισμού μπορεί να συμβάλει και στη μείωση του ετήσιου κόστους κατανάλωσης ελαφρύνοντας τον ήδη επιβαρυμένο οικογενειακό προϋπολογισμό. Αντίστοιχη πολιτική ελέγχου και οδηγιών για τον περιορισμό της κατανάλωσης θα εφαρμοστεί και στα δημοτικά κτήρια αλλά και σε όσα νοικοκυριά επιθυμούν να περιορίσουν την κατανάλωση ενέργειας, θέρμανσης και νερού, ακολουθώντας τον τις συμβουλές του σχετικού οδηγού, που θα εκδώσει ο Δήμος, στο πλαίσιο του προγράμματος. Για την υλοποίηση του προγράμματος, εκπαιδεύονται και πιστοποιούνται εθελοντές - πολίτες του Χαλανδρίου, οι οποίοι στη συνέχεια επισκεπτόμενοι τα νοικοκυριά που συμμετέχουν στο πρόγραμμα, προκειμένου να εντοπίσουν τις αλλαγές που απαιτούνται, θα συμβάλλουν ώστε να αποτραπεί η περίσσεια κατανάλωση ενέργειας, που μπορεί να προκύπτει, για παράδειγμα από συμβατικούς λαμπτήρες πυρακτώσεως, διαρροή νερού, λαθεμένη ρύθμιση του θερμοστάτη στη συντήρηση ή την κατάψυξη των ψυγείων κ.λπ.). Κώστας Ευθυμίου, αντιδήμαρχος Κοινωνικής Αλληλεγγύης - Περιβάλλοντος: «Πολλαπλά τα οφέλη του προγράμματος» Αναφερόμενος στα οφέλη και στη δυναμική του προγράμματος, ο αντιδήμαρχος Κοινωνικής Αλληλεγγύης Κώστας Ευθυμίου σημείωσε: «Κομβικό σημείο του προγράμματος, που αντανακλά και  τις προωθούμενες πολιτικές σε ευρωπαϊκό επίπεδο, είναι να αποφευχθεί η σπατάλη ενέργειας και φυσικών πόρων, όπως το νερό. Ίσως δεν γίνεται εύκολα αντιληπτό, αλλά αξίζει να αφιερώσουμε λίγο από το χρόνο μας και να αναλογιστούμε, για παράδειγμα, ότι ένας λαμπτήρας παλαιού τύπου 10W αν αντικατασταθεί με έναν σύγχρονο τύπο LED των 5 W μας προσφέρει καλύτερο φωτισμό αλλά και μία ετήσια εξοικονόμηση 1,8 KW. Αν αυτό αναχθεί σε όλους τους λαμπτήρες μιας κατοικίας, βάση των σημερινών τιμών, μπορεί να εξοικονομηθούν ακόμα και 150 ευρώ το χρόνο. Πιστεύω, ότι το Power Saving Check θα δώσει την αφορμή στους κατοίκους του Χαλανδρίου να σκεφτούν αυτά τα μικρά πράγματα, που έχουν όμως μεγάλο περιβαλλοντικό αποτύπωμα και σημαντική επιβάρυνση για τα νοικοκυριά τους». Ενημέρωση – εκπαίδευση – πιστοποίηση Σε αυτή τη φάση του προγράμματος, έχει ξεκινήσει η ενημέρωση - εκπαίδευση 10 εθελοντών, μεταξύ των εξυπηρετούμενων των κοινωνικών δομών του Δήμου, και έχουν πραγματοποιηθεί οι πρώτες παρεμβάσεις σε νοικοκυριά, υπό την καθοδήγηση του project manager της ΜΚΟ  JugendStil e.V. -leader του προγράμματος- Ronald Schönknecht, ο οποίος και πραγματοποιεί την εκπαίδευση. Σε δεύτερο χρόνο, οι εκπαιδευόμενοι θα πιστοποιηθούν, ώστε να μπορούν να ενεργήσουν αυτόνομα τις παρεμβάσεις στα νοικοκυριά. Ο Δήμος Χαλανδρίου επέλεξε οι παρεμβάσεις  να γίνουν καταρχήν σε 200 νοικοκυριά που εξυπηρετούνται από τις κοινωνικές δομές του Δήμου. Και επίσης να χρηματοδοτήσει με ίδιους πόρους τις αντικαταστάσεις εξοπλισμού (λαμπτήρες, πολύμπριζα, θερμόμετρα, κ.λπ.) που πιθανόν απαιτηθούν. Application και οδηγός χρήσιμων συμβουλών Στην πορεία του έργου, προβλέπεται η δημιουργία μιας εφαρμογής (app) για κινητά, η οποία θα υπολογίζει άμεσα την κατανάλωση ενέργειας σε ένα νοικοκυριό, βάση των στοιχείων των συσκευών του, που θα δίνει ο κάθε ενδιαφερόμενος/νη. Παράλληλα θα εκπονηθεί ένας ενημερωτικός οδηγός με χρήσιμες συμβουλές για την αποτροπή της σπατάλης ενέργειας και φυσικών πόρων, όπως και για τα οφέλη που προκύπτουν σε αυτή την περίπτωση για το περιβάλλον αλλά και τους οικογενειακούς προϋπολογισμούς. Για τα νοικοκυριά που δεν συμμετέχουν στο πρόγραμμα, αλλά θέλουν να υιοθετήσουν έναν άλλο τρόπο διαχείρισης της ενέργειας και των φυσικών πόρων, θα μπορούν να λάβουν τη συνδρομή των πιστοποιημένων «ελεγκτών» του Power Saving Check.  
