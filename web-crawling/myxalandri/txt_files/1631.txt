Title:
Στο σπίτι του στο Χαλάνδρι μετά την αποφυλάκισή του ο Άκης Τσοχατζόπουλος
Description:
Στο σπίτι του στο Χαλάνδρι έφτασε ο Άκης Τσοχατζόπουλος μετά την αποφυλάκισή του. Στην είσοδο τον περίμενε η Βίκυ Σταμάτη που τον υποδέχτηκε με μια αγκαλιά λέγοντάς του «σε ταλαιπώρησαν πολύ». Εκτός από τη Βίκυ Σταμάτη τον περίμεναν και δημοσιογράφοι με τον Άκη Τσοχατζόπουλο να επιστρατεύει το χιούμορ του λέγοντας πως δεν περίμενε να τους βρει και εκεί. «Με κράτησε στη ζωή η γυναίκα και το ανήλικο παιδί μου» είπε ο Άκης Τσοχατζόπουλος και πρόσθεσε: «Περιμένω μια δίκαιη δίκη στον Άρειο Πάγο που θα παλέψω για να αποδειχθεί η αθωότητά μου». Κάποιοι τον ρώτησαν αν εξακολουθεί να υποστηρίζει τον ΣΥΡΙΖΑ με βάση τις παλαιότερες δηλώσεις που είχε κάνει, με τον Άκη Τσοχατζόπουλο να απαντά πως δεν είναι ώρα για τέτοιες δηλώσεις. Δεν είμαι στην καλύτερη στιγμή μου Εμφανώς καταβεβλημένος βγήκε νωρίτερα από τη φυλακή (για δεύτερη φορά) ο πρώην υπουργός Άκης Τσοχατζόπουλος το μεσημέρι της Τρίτης παραδεχόμενος: «Δεν είμαι στην καλύτερη στιγμή μου». Για την παραμονή του τους τελευταίους 10 μήνες στις φυλακές Κορυδαλλού ο Άκης Τσοχατζόπουλος ευχαρίστησε «τους ανθρώπους που στηρίζουν το θεσμό της δικαιοσύνης όπως το νοσοκομείο Άγιος Παύλος των φυλακών Κορυδαλλού. Ευχαριστώ τη διευθύντρια, τον αρχιφύλακα και όλο το προσωπικό γιατί κατάλαβα κάτω από ποιες συνθήκες ασκούν λειτούργημα που το έχουμε ανάγκη οι απλοί πολίτες». Ξεχωριστή ήταν η αναφορά του «στους λειτουργούς της Δικαιοσύνης που χθες στο δικαστήριο κατάφεραν και πήραν προς έκπληξη αρκετών μια απόφαση δίκαιης δίκης που μου απέδωσε την ελευθερία μου ομόφωνα». «Το θεωρώ καλό σημάδι για τα περαιτέρω που θα ακολουθήσουν» είπε ο πρώην υπουργός που ανακοίνωσε ότι «θα πάω σπίτι μου, με περιμένει ο γιος μου και η γυναίκα μου». Ειδικά για τη Βίκυ Σταμάτη ο Άκης Τσοχατζόπουλος είπε ότι «το μεγαλύτερο ευχαριστώ το χρωστώ στη γυναίκα μου η οποία μόνη της παρά την εγκατάλειψη στην οποία βρέθηκε από όλους, φίλους, γνωστούς και μη, το πάλεψε και πέτυχε το καλύτερο αποτέλεσμα». Αν και, όπως είπε, δεν ήθελε να κάνει πολιτικές δηλώσεις, σχολίασε ότι «είμαι υπό διωγμό από το 2010, η κυβέρνηση Παπανδρέου και Σημίτη ξεκίνησαν τη δίωξη εναντίον μου». Όσον αφορά, τέλος, την κατάσταση της υγείας του είπε ότι «τα της υγείας μου έχουν αντιμετωπιστεί, έχω 80% αναπηρία λόγω του τριπλού μπάι πας. Πρέπει να κοιτάξω τον εαυτό μου». Βρισκόμαστε εδώ ήρθε ώρα πλέον, είναι η τελευταία πράξη του δράματος, θα μπούμε μέσα και πιστευω σε καμία ώρα ο κ. Τσοχατζόπουλος θα είναι ελεύθερος να συνεχίσει τη νοσηλεία του σε κάποιο άλλο ίδρυμα που θα προσφέρει καλύτερες δυνατότητες από αυτό το οποίο βρίσκεται τώρα και ευελπιστούμε ότι όλα θα πάνε καλά», δήλωσε ο κ. Παγορόπουλος, συνήγορος του Άκη Τσοχατζόπουλου. Όπως σημείωσε ο ίδιος στους δημοσιογραφους που αναμένουν στην είσοδο του «Αγίου Παύλου» την αποφυλάκιση του πρώην υπουργού, ο κ. Τσοχατζόπουλος θα μεταβεί πρώτα στο διαμέρισμά του στο Χαλάνδρι και τις επόμενες ημέρες πρόκειται να νοσηλευτεί. «Δεν βγήκε για να κάνει διακοπές αλλά για να συνεχίσει μία νοσηλεία με καλύτερες προϋποθέσεις. Εύχομαι να πάνε όλα καλά γιατί βρίσκεται σε άθλια κατάσταση», εξήγησε. Οι συνήγοροι του 83χρονου πρώην υπουργού, Ι. Παγορόπουλος και Ι. Νικολάου επικαλέστηκαν στο δικαστήριο, τα προβλήματα υγείας που αντιμετωπίζει. Έτσι ο Άκης Τσοχατζόπουλος πρόκειται να παραμείνει εκτός φυλακής μέχρι τη συζήτηση της αίτησης αναίρεσης που έχει καταθέσει μέσω των συνηγόρων στον Άρειο Πάγο αναφορικά με την καταδικαστική απόφαση σε βάρος του. Να σημειωθεί ότι ο πρώην υπουργός Άμυνας του ΠΑΣΟΚ καταδικάστηκε σε δεύτερο βαθμό τον περασμένο Οκτώβριο σε κάθειρξη 19 ετών για δωροδοκία και ξέπλυμα μαύρου χρήματος σχετικά με την προμήθεια των ρωσικών αντιαεροπορικών συστημάτων Tor - M1 και τα γερμανικά υποβρύχια. Τότε το Πενταμελές Εφετείο Κακουργημάτων μείωσε κατά ένα μόλις έτος την ποινή που του είχε επιβληθεί πρωτόδικα για την υπόθεση. Την περασμένη Άνοιξη και συγκεκριμένα στις 4 Μαΐου του 2017 ο Άκης Τσοχατζόπουλος είχε αποφυλακιστεί και πάλι με περιοριστικούς όρους. Στις 31 Οκτωβρίου ωστόσο της ίδιας χρόνιας έπειτα από την απόφαση του Πενταμελούς Εφετείου Κακουργημάτων οδηγήθηκε και πάλι στην φυλακή. «Έχει σηκωθεί από το πρωί στις επτά. Με ενοχλεί συνέχεια στο τηλέφωνο, αγωνιά για να βγει. Τώρα θα του μεταφέρω ότι ήρθε το αποφυλακιστήριο και θα βγει έξω και θα είναι ελεύθερος. Έχει μεγάλη αγωνία. Η υγεία του είναι επιβαρυμένη, η κατάστασή του δεν είναι καθόλου καλή», δήλωσε νωρίτερα, ο κ. Νικολάου, ο ένας εκ των συνηγόρων του Άκη Τσοχατζόπουλου που έφθασε πριν από λίγα λεπτά στο νοσοκομείο των φυλακών Κορυδαλλού απ όπου αναμένεται σε λίγη ώρα να βγει ο πρώην ο υπουργός του ΠΑΣΟΚ. Πηγή:&amp;nbsp;www.protothema.gr &amp;nbsp;
