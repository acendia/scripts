Title:
Ο χιονιάς δεν έκαμψε το έργο της Κοινωνικής Υπηρεσίας του Δήμου Χαλανδρίου
Description:
Μέσα στις αντίξοες συνθήκες που επικράτησαν στην πόλη μας, όλη την προηγούμενη εβδομάδα, λόγω της σφοδρής χιονόπτωσης, η Kοινωνική Υπηρεσία του Δήμου Χαλανδρίου συνέχισε να στέκεται στο πλευρό των ευάλωτων συμπολιτών μας. Σύμφωνα με τη σχετική ανακοίνωση του Δήμου Χαλανδρίου, από τη Δευτέρα 24 Ιανουαρίου 2022, και για όλη τη διάρκεια της εβδομάδας, οι άνθρωποι του Κοινωνικού Παντοπωλείου, με τη συνδρομή της Πολιτικής Προστασίας, διένειμαν το συσσίτιο στους ωφελούμενους της δομής, όχι μόνο στον χώρο της Κοινωνικής Υπηρεσίας, αλλά και κατ&#039; οίκον σε όσους δεν μπορούσαν να μετακινηθούν. Ο θερμαινόμενος χώρος στο ΚΑΠΗ Κάτω Χαλανδρίου παρέμεινε ανοιχτός σε 24ωρη βάση, για να φιλοξενήσει οποιονδήποτε βρισκόταν σε ανάγκη, λόγω του κρύου και της διακοπής της ηλεκτροδότησης. Το κρίσιμο αυτό διάστημα φιλοξενήθηκαν δύο άστεγοι συμπολίτες μας. Τέλος, το Τμήμα Προληπτικής Ιατρικής του Δήμου διαχειρίστηκε αιτήματα σχετικά με την παροχή ιατρικών πράξεων και αγοράς φαρμάκων. Και φυσικά, όσοι εργαζόμενοι δεν βρέθηκαν στο πεδίο, υποδέχτηκαν στα γραφεία της Κοινωνικής Υπηρεσίας δεκάδες αιτήματα πολιτών και συνέβαλαν στη διεκπεραίωσή τους.  
