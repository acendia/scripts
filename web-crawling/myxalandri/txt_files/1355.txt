Title:
Δήμος Χαλανδρίου: «Κυβέρνηση και Περιφέρεια να αναλάβουν τις ευθύνες τους για την ύπαρξη του καταυλισμού Ρομά 
Description:
Ο αδόκητος θάνατος της 8χρονης Ελένης, η οποία εντοπίστηκε, πριν από λίγες μέρες, νεκρή μέσα σε εγκαταλελειμμένο αυτοκίνητο στον καταυλισμό των Ρομά στο Χαλάνδρι, έφερε στην επικαιρότητα με τραγικό τρόπο το αίσχος της ύπαρξης του εν λόγω καταυλισμού στο Νομισματοκοπείο. Η επί δεκαετίες εγκατάστασή του εκεί αποτελεί ντροπή για κάθε ευνομούμενη Πολιτεία, καθώς παρατείνει τη διαβίωση των Ρομά σε άθλιες συνθήκες, δυσκολεύει τη ζωή των περιοίκων και στερεί από τους ιδιοκτήτες τα οικόπεδά τους που έχουν καταπατηθεί, τονίζει σε ανακοίνωσή του ο Δήμος Χαλανδρίου. Ανεξάρτητα από το πρόσφατο τραγικό δυστύχημα, περισσότερα από 100 παιδιά ζουν εκεί σε ιδιαίτερα ανθυγιεινές και επικίνδυνες συνθήκες. Υποτυπώδεις εγκαταστάσεις υγιεινής, σκουπίδια, μπάζα, τρωκτικά, βουνά από υλικά ανακύκλωσης, καλώδια παράνομης ρευματοδότησης συνθέτουν το καθημερινό σκηνικό διαβίωσης τους. Ο Δήμος Χαλανδρίου επιχειρεί σταθερά τα τελευταία χρόνια να συμβάλλει, στο μετρό του δυνατού, στην άμβλυνση των συνεπειών από τη ζωή στον καταυλισμό: Με τις κοινωνικές δομές του (Κέντρο Κοινότητας - Παράρτημα Ρομά, Κοινωνικό Παντοπωλείο - Συσσίτιο, Κοινωνικό Φαρμακείο) παρέχει υλική, ψυχοκοινωνική στήριξη και καθημερινή διαμεσολάβηση σε μια πληθώρα αναγκών. Με τη συνδρομή του δημιουργήθηκαν δύο ΚΟΙΝΣΕΠ, από μέλη της κοινότητας Ρομά, που προσφέρουν απασχόληση σε περίπου 50 άτομα, ενώ μέσω του προγράμματος Κοινωφελούς Εργασίας του ΟΑΕΔ έχει απασχολήσει και απασχολεί στον Δήμο αρκετά άτομα. Ειδικά για τα παιδιά του καταυλισμού, παρέχονται, εβδομαδιαία επίσκεψη παιδίατρου, δωρεάν ιατρικές εξετάσεις, σε συνεργασία με το «Χαμόγελο του Παιδιού», και ενισχυτική διδασκαλία. Το σχέδιο κατάργησης του καταυλισμού Επιπλέον, στο πλαίσιο της επίπονης προσπάθειας που κάνει η σημερινή διοίκηση, από το 2017, για την κατάργηση του καταυλισμού, η πρόταση του Δήμου Χαλανδρίου για την απομάκρυνση των οικογενειών Ρομά, εντάχθηκε στο «Πιλοτικό Σχέδιο για την κοινωνική ένταξη των Ρομά» της Περιφέρειας Αττικής, το οποίο, ενώ υπογράφηκε τον Δεκέμβριο του 2019 από τον περιφερειάρχη Αττικής κ. Γιώργο Πατούλη, δεν υλοποιήθηκε ποτέ, γιατί δεν εκταμιεύτηκε ούτε ένα ευρώ! Παρ’ όλα αυτά, με ομόφωνη απόφαση του Δημοτικού Συμβουλίου Χαλανδρίου και με ίδιους πόρους -το κόστος έχει ξεπεράσει το 1 εκατ. ευρώ- ο Δήμος χρηματοδότησε την απομάκρυνση του ενός τρίτου των οικογενειών ενώ κατήργησε τον καταυλισμό στο Πάτημα, με την απομάκρυνση του πληθυσμού που διαβιούσε εκεί και την παράλληλη κατεδάφιση των παραπηγμάτων τους. Η εφαρμογή του σχεδίου, απέδειξε στην πράξη ότι η διάλυση του καταυλισμού και στο Νομισματοκοπείο είναι εφικτή. Ήδη η συντριπτική πλειοψηφία των Ρομά που διαβιούν εκεί έχει δηλώσει συμμετοχή στο πρόγραμμα εθελούσιας απομάκρυνσης από τον καταυλισμό, με παράλληλη κατεδάφιση των παραπηγμάτων τους. Υπολείπεται μόνο να βρεθούν οι πόροι για να χρηματοδοτηθεί η μετεγκατάστασή τους. Γι’ αυτό ακριβώς τον λόγο, από τον Μάιο του 2020, έχει κατατεθεί στη Γενική Γραμματεία Κοινωνικής Αλληλεγγύης και Καταπολέμησης της Φτώχειας πρόταση για χρηματοδότηση, ώστε να απομακρυνθούν οι υπόλοιπες οικογένειες που παραμένουν και να καταργηθεί ο καταυλισμός, η ύπαρξη του οποίου διαιωνίζει την ταλαιπωρία των Ρομά, των κατοίκων της ευρύτερης περιοχής, αλλά και των ιδιοκτητών, πάνω στα οικόπεδα των οποίων έχουν αναπτυχθεί τα παραπήγματα των Ρομά. Δυστυχώς, όσο ο καταυλισμός παραμένει στη θέση του, ανάλογα περιστατικά όπως ο τραγικός θάνατος της 8χρονης Ελένης, δεν θα μπορέσουν να αποφευχθούν. Ήρθε επιτέλους η ώρα, η Πολιτεία να αναγνωρίσει και να αναλάβει τις ευθύνες της για την ύπαρξη του καταυλισμού στο Νομισματοκοπείο και να δράσει άμεσα και αποτελεσματικά, πριν θρηνήσουμε κι άλλα θύματα, καταλήγει η ανακοίνωση του Δήμου Χαλανδρίου.   Σχετικά άρθρα: Τραγωδία στο Χαλάνδρι: Νεκρή 8χρονη από θερμοπληξία - Βρέθηκε εγκαταλελειμμένη σε αυτοκίνητο Πώς συνέβη η τραγωδία με την 8χρονη που πέθανε από θερμοπληξία σε αυτοκίνητο στο Χαλάνδρι Τραγωδία στο Χαλάνδρι: Ελεύθεροι με περιοριστικούς όρους οι γονείς της 8χρονης που πέθανε από θερμοπληξία  
