Title:
Η Ένωση Γονέων Χαλανδρίου για την εμφάνιση φασιστικών συμπεριφορών σε γυμνάσιο της πόλης
Description:
Η Ένωση Συλλόγων Γονέων Μαθητών Δήμου Χαλανδρίου εξέδωσε ανακοίνωση σχετικά με την εμφάνιση φασιστικών συμπεριφορών και εκφράζει τις έντονες ανησυχίες της για την εμφάνιση φαινομένων που αναπαράγουν τέτοιου είδους λογικές σε Γυμνάσιο του Χαλανδρίου.  Όπως σημειώνει η Ένωση, το περιεχόμενο της ανακοίνωσης εγκρίθηκε με οριακή πλειοψηφία. Αναλυτικά το κείμενο: ΤΟ ΦΑΣΙΣΜΟ ΒΑΘΙΑ ΚΑΤΑΛΑΒΕ ΤΟΝ, ΔΕ ΘΑ ΠΕΘΑΝΕΙ ΜΟΝΟΣ, ΤΣΑΚΙΣΕ ΤΟΝ! Αγαπητοί γονείς, Tο Διοικητικό Συμβούλιο της Ένωσης Γονέων Μαθητών Δήμου Χαλανδρίου καταδικάζει και καταγγέλλει τις ενέργειες φασιστικών ομάδων στο Νέο Ηράκλειο στην Αθήνα και στα ΕΠΑΛ της Σταυρούπολης Θεσσαλονίκης και την επίθεση τους σε μαθητές και φοιτητές. Εκφράζει τις έντονες ανησυχίες του για την εμφάνιση φαινομένων που αναπαράγουν τέτοιου είδους λογικές σε Γυμνάσιο του Χαλανδρίου. Ενέργειες μαθητών – ανεξαρτήτου προθέσεως και προέλευσης – οι οποίοι προβαίνουν σε ναζιστικούς χαιρετισμούς και γράφουν εμετικά συνθήματα στους πίνακες των αιθουσών είναι απολύτως καταδικαστέες. Η επίθεση σε μαθητές που συμμετέχουν στα πανεκπαιδευτικά συλλαλητήρια και ο ανιστόρητος συμψηφισμός όσων αγωνίζονται για καλύτερη μόρφωση και ζωή με δικαιώματα με τους εγκληματίες ναζιστές είναι επικίνδυνα και αποκρουστικά. Έναν χρόνο ακριβώς μετά την καταδίκη της ναζιστικής εγκληματικής οργάνωσης της Χρυσής Αυγής, όταν όλη ή χώρα δονούνταν από το σύνθημα «οι ναζί στη φυλακή», αποδεικνύεται περίτρανα πως δεν επιτρέπεται κανένας εφησυχασμός. Η καταδίκη της εγκληματικής, φασιστικής οργάνωσης από τα δικαστήρια δεν αρκεί. Η επέτειος της 28ης Οκτωβρίου καθιστά επίκαιρο το μήνυμα του ηρωικού αγώνα του λαού μας ενάντια στον φασισμό και το σύστημα που τον γεννά και τον θρέφει. Διδασκόμαστε και εμπνεόμαστε από την ιστορική περίοδο της αντίστασης στην τριπλή φασιστική κατοχή. Είναι υποχρέωση όλων μας και πρωτίστως των εκπαιδευτικών να μαθαίνουμε την αλήθεια και να πρωτοστατούμε στη διάδοσή της. Δε θα ανεχτούμε τα σχολεία μας να γίνουν εκκολαπτήρια κάθε φασίστα! Δεν θα ανεχτούμε οι ιδέες τους και τα συνθήματά τους να ακούγονται ούτε για πλάκα. Καμία ανοχή και κανένας εφησυχασμός δεν επιτρέπονται από την εκπαιδευτική κοινότητα. Ο φασισμός τσακίζεται από το οργανωμένο κίνημα εργαζομένων, εκπαιδευτικών, γονιών, μαθητών, που θα τον ξεριζώσουν από τα σχολειά ,τα πανεπιστήμια, τους χώρους δουλειάς, τις γειτονιές. Ο φασισμός χτυπιέται όταν με αλληλεγγύη και μαζικότητα παλεύουμε για ένα καλύτερο μέλλον για μας και τα παιδιά μας! Προσπαθούν να δηλητηριάσουν τις ψυχές των παιδιών μας, με το ρατσισμό, την ξενοφοβία, την μισαλλοδοξία και τον φόβο. Ο στόχος τους είναι ξεκάθαρος. Με τον τρόμο και τη βία επιχειρούν να πνίξουν κάθε φωνή που υψώνεται και απαιτεί ολόπλευρη μόρφωση για όλα τα παιδιά, σχολεία με σύγχρονες υποδομές, με υγιεινή και ασφάλεια. Να απομονωθούν από τα σχολεία μας, να μείνουν μακριά από τα παιδιά μας τα ναζιστικά φασιστικά μορφώματα και η ιδεολογία που πρεσβεύουν. Καλούμε τους Συλλόγους Γονέων να συμβάλλουν με δράσεις μέσα στα σχολεία που θα αποκαλύπτουν την εγκληματική δολοφονική φύση του φασισμού, που θα αναδεικνύουν της αξίες της αλληλεγγύης και της φιλίας των λαών. Διεκδικούμε μαζί με μαθητές και εκπαιδευτικούς μόρφωση και ζωή με δικαιώματα.  
