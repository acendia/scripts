Title:
Δήμος Χαλανδρίου: «Στηρίξαμε και στηρίζουμε τους εργαζομένους στην πράξη, όχι για το θεαθήναι»
Description:
Απάντηση του Δήμου Χαλανδρίου στην ανάρτηση του αντιπεριφερειάρχη Πολιτισμού &amp;amp; Αθλητισμού και υποψήφιου δημάρχου Χαλανδρίου Χάρη Ρώμα [* «ΠΟΥ ΠΗΓΑΝ ΟΙ ΚΑΛΟΙ ΕΡΓΑΤΟΠΑΤΕΡΕΣ;»]: «Με αφορμή μια ακόμα, αγοραίου ύφους, ανακοίνωση του αντιπεριφερειάρχη Πολιτισμού κ. Χ. Ρώμα, ο οποίος καταφέρεται κατά της διοίκησης του Δήμου για το θέμα των οικονομικών απαιτήσεων, από το 2005, 12 εργαζομένων του Δήμου, που τελεσιδίκησε με απόφαση του Αρείου Πάγου, ο Δήμος Χαλανδρίου σημειώνει:  Κλιμακώνεται η …βιομηχανία προσωπικών επιθέσεων και υβριστικών τοποθετήσεων κατά του δημάρχου Χαλανδρίου, εκ μέρους του κ. Ρώμα που συνεχίζει να διατηρεί τη θέση του αντιπεριφερειάρχη, ενώ, όπως πληροφορούμαστε, είναι και υποψήφιος δήμαρχος. Θυμήθηκε, λοιπόν ο κ. Ρώμας, με ...18 χρόνια καθυστέρηση τις οικονομικές απαιτήσεις εργαζομένων του Δήμου από το μακρινό 2005. Από την εποχή που κάποιοι εργαζόμενοι δούλευαν χωρίς νόμιμες συμβάσεις, με προφορικές εντολές του τότε δημάρχου. Πρόκειται για οικονομικές απαιτήσεις που κρίθηκαν μη σύννομες από τον Άρειο Πάγο, οπότε δεν υπάρχει κανένας τρόπος να μην συμμορφωθούν οι υπηρεσίες του Δήμου. Η εφαρμογή των δικαστικών αποφάσεων του Ανώτατου Δικαστηρίου είναι υποχρεωτική για όλους! Όποιος υπάλληλος ή αιρετός αρνηθεί να συμμορφωθεί σε αυτές, θα υποστεί καταλογισμούς. Άλλωστε  τα χρήματα των δημοτών, ουδείς μπορεί να τα διαθέτει με αποδεδειγμένα παράνομο τρόπο. Ο δήμαρχος και η σημερινή διοίκηση του Δήμου Χαλανδρίου έχουν υποστηρίξει, στην πράξη, και όχι με υποκριτικό ενδιαφέρον, το δικαίωμα των εργαζομένων στη μόνιμη και σταθερή εργασία. Ο δήμαρχος Σίμος Ρούσσος σύρθηκε επί τρία χρόνια στα δικαστήρια από τον υπουργό τότε, το 2014, και σημερινό πρωθυπουργό κ. Κ. Μητσοτάκη, επειδή υποστήριξε τις θέσεις εργασίας των μονιμοποιηθέντων με το Π.Δ. Παυλόπουλου, οι οποίοι απειλήθηκαν με απόλυση. Με τη στήριξη, επίσης, της σημερινής δημοτικής Αρχής, δεκάδες εργαζόμενοι σε όλες τις υπηρεσίες του Δήμου (Καθαριότητα, Προσχολική Αγωγή, Αθλητισμό, Πολιτική Προστασία κ.α.) παραμένουν στην εργασία τους με δικαστικές αποφάσεις, στη βάση, φυσικά νόμιμων συμβάσεων. Όλοι το γνωρίζουν αυτό και πρώτοι απ’ όλους οι ίδιοι οι εργαζόμενοι. Οι συκοφαντικοί ισχυρισμοί του κ. Ρώμα όμως, τα υπονοούμενα και το αγοραίο ύφος των ανακοινώσεών του χαρακτηρίζουν, ως γνωστόν, αυτόν που τα γράφει. Κανείς άλλωστε δεν μπορεί να εμποδίσει τον κ. Ρώμα να συνεχίσει τον ολισθηρό του κατήφορο. Υ.Σ.: Ωστόσο, θα περίμενε κάποιος, από έναν άνθρωπο του Πολιτισμού, που τόσο ενδιαφέρεται, όπως δηλώνει, για τα δικαιώματα των εργαζομένων, να δώσει μια πειστική εξήγηση για την κάθετη άρνησή του να υποστηρίξει, έστω και με ένα απλό ψήφισμα, τα δικαιώματα των χιλιάδων συναδέλφων του ηθοποιών, μουσικών και καλλιτεχνών, που βρίσκονται στους δρόμους. Είναι ο ίδιος άνθρωπος που τόσο αβίαστα εγκαλεί και καλεί τη διοίκηση του Δήμου να αγνοήσει τελεσίδικες δικαστικές αποφάσεις! Τα συμπεράσματα στους πολίτες».   * Η σχετική ανάρτηση από τη σελίδα του συνδυασμού του κ. Χάρη Ρώμα στο Facebook “Χαλάνδρι στο Φως”:     Σχετικά άρθρα: Συνδικάτο ΟΤΑ Αττικής: Ο Δήμος Χαλανδρίου ζητά δεδουλευμένους μισθούς από 12 εργαζόμενους    
