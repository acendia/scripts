Title:
ΚΕΔΕ: Στις &quot;καλές πρακτικές των δήμων&quot;, η δια ζώσης εξυπηρέτηση στη νοηματική στα ΚΕΠ Χαλανδρίου
Description:
Στις «καλές πρακτικές των δήμων» παρουσίασε, στην επίσημη ιστοσελίδα της, η Κεντρική Ένωση Δήμων Ελλάδος, την δια ζώσης εξυπηρέτηση στη νοηματική που προσφέρεται πλέον στα ΚΕΠ Χαλανδρίου. Ο δήμαρχος Χαλανδρίου Σίμος Ρούσσος, μιλώντας στο kede.gr εξήρε τη σημασία του να υπάρχει επικοινωνία με ένα κομμάτι της κοινωνίας που είναι τελείως αποκλεισμένο από την πρόσβαση στις δημόσιες υπηρεσίες, ενώ ευχαρίστησε τους εργαζομένους στα ΚΕΠ του Δήμου που στήριξαν την πρωτοβουλία της διοίκησης. Αναλυτικά ανέφερε: «Ευτυχώς, καταφέραμε να έχουμε επικοινωνία με ένα κομμάτι της κοινωνίας που είναι τελείως αποκλεισμένο από την πρόσβαση στις δημόσιες υπηρεσίες. Η δυνατότητα της δια ζώσης εξυπηρέτησης στη νοηματική, αναβαθμίζει τις υπηρεσίες που προσφέρονται στους πολίτες και απευθύνεται στο 20% που συνηθίσαμε να μην τους βλέπουμε, γιατί δεν έχουν τη δυνατότητα εξυπηρέτησης στις δημόσιες υπηρεσίες. Αυτή η πρωτοβουλία που ξεκίνησε πριν από δύο χρόνια, στηρίχθηκε από τους εργαζόμενους στα ΚΕΠ, οι οποίοι εκπαιδεύτηκαν στη γλώσσα των κωφών με τη βοήθεια της Ομοσπονδίας. »Έτσι έχουμε αυτό το θετικό αποτέλεσμα που δείχνει και μια διαφορετική αντίληψη για το δημόσιο τομέα που έχουν οι εργαζόμενοι στο ΚΕΠ Χαλανδρίου. Μας κάνουν πολύ χαρούμενους και τους ευχαριστούμε γι’ αυτή τους την προσπάθεια», κατέληξε ο δήμαρχος Χαλανδρίου. Σημειώνεται ότι με την επίσημη παραλαβή των διπλωμάτων της Ελληνικής νοηματικής γλώσσας στους τέσσερις εργαζομένους των ΚΕΠ, ο Δήμος Χαλανδρίου πρωτοστατεί με την πρωτοβουλία να προσφέρει δια ζώσης εξυπηρέτηση στη νοηματική γλώσσα στα Κέντρα Εξυπηρέτησης Πολιτών για πρώτη φορά στην Ελλάδα, στο πλαίσιο της πολιτικής συμπερίληψης των αναπήρων, που εφαρμόζεται σταδιακά από το 2014. Οι πολίτες με προβλήματα ακοής μπορούν να εξυπηρετούνται πλέον στα δύο από τα τέσσερα ΚΕΠ του Χαλανδρίου: - Κεντρικό ΚΕΠ Χαλανδρίου (Γρ. Γυφτοπούλου 2 &amp;amp; Α. Γκίνη) - ΚΕΠ Μετρό (ΜΕΤΡΟ Χαλανδρίου) https://www.youtube.com/watch?v=H1acHyzIuPw    
