Title:
“Ελληνική PISA”: Ποια σχολεία του Χαλανδρίου θα συμμετάσχουν στις εξετάσεις
Description:
Την Τετάρτη 18 Μαΐου 2022 θα διεξαχθούν, σε εθνικό επίπεδο, οι εξετάσεις διαγνωστικού χαρακτήρα για μαθητές/τριες της ΣΤ’ τάξης των Δημοτικών σχολείων και της Γ’ τάξης των Γυμνασίων. Στις 600 σχολικές μονάδες όλων των τύπων, όλης της επικράτειας και τους 6.000 μαθητές και μαθήτριες Δημοτικού και Γυμνασίου που επιλέχτηκαν ως αντιπροσωπευτικό δείγμα κατά τη φετινή σχολική χρονιά, συμπεριλαμβάνονται τα ακόλουθα σχολεία του Χαλανδρίου: 11ο Δημοτικό Σχολείο Χαλανδρίου 12ο Δημοτικό Σχολείο Χαλανδρίου 16ο Δημοτικό Σχολείο Χαλανδρίου 3ο Ημερήσιο Γυμνάσιο Χαλανδρίου - Γιώργος Σεφέρης Σημειώνεται ότι: - H συμμετοχή των μαθητών στις εξετάσεις είναι υποχρεωτική. - Τα αποτελέσματα θα συλλέγονται ανώνυμα. - Tα αποτελέσματα δεν συνεκτιμώνται στους βαθμούς των μαθητών Οι μαθητές θα κληθούν να απαντήσουν σε ένα εύρος ερωτήσεων κλειστού τύπου. Οι διαγνωστικές εξετάσεις θα αφορούν στα γνωστικά αντικείμενα της Νεοελληνικής Γλώσσας και των Μαθηματικών, και στοχεύουν στην έγκυρη και αξιόπιστη διάγνωση των γνώσεων, ικανοτήτων και δεξιοτήτων των μαθητών και μαθητριών, σύμφωνα με τα προσδοκώμενα μαθησιακά αποτελέσματα. Οι διαγωνιστικές αυτές εξετάσεις θα επαναλαμβάνονται ετησίως. Με το πέρας των εξετάσεων θα γίνει επεξεργασία για την εξαγωγή πορισμάτων σχετικά με την πορεία υλοποίησης των Προγραμμάτων Σπουδών και τον βαθμό επίτευξης των προσδοκώμενων μαθησιακών αποτελεσμάτων. Τα αποτελέσματα των εξετάσεων είναι ανώνυμα και δεν συνεκτιμώνται από τους/τις εκπαιδευτικούς κατά την αξιολόγηση της επίδοσης των μαθητών/τριών στα συγκεκριμένα μαθήματα. Οι διαγνωστικές εξετάσεις θα διεξαχθούν σύμφωνα με τα οριζόμενα στην υπ’ αριθμ. πρωτ. 16469/ΓΔ4 (ΦΕΚ Β’ 877/25-2-2022) Υπουργική Απόφαση της Υφυπουργού Ζέττας Μακρή, καθώς και με διευκρινιστικές οδηγίες οι οποίες θα αποσταλούν στους Διευθυντές/ντριες των σχολικών μονάδων που θα συμμετάσχουν στις διαγνωστικές εξετάσεις. Η υπουργός Παιδείας και Θρησκευμάτων, Νίκη Κεραμέως, δήλωσε: «Ξεκινούμε ένα νέο θεσμό, αποσκοπώντας στην εξαγωγή συμπερασμάτων σχετικά με την πορεία υλοποίησης των προγραμμάτων σπουδών και το βαθμό που επιτυγχάνονται τα προσδοκόμενα μαθησιακά αποτελέσματα. Μέσα από σύγχρονα εκπαιδευτικά εργαλεία, θα μπορέσουμε να αξιοποιήσουμε τα πορίσματα της πανελλαδικής αυτής διαδικασίας, ώστε να βελτιώσουμε τα προγράμματα σπουδών, τη διδακτική μεθοδολογία, το εκπαιδευτικό υλικό, αλλά και να προβούμε σε στοχευμένες επιμορφωτικές δράσεις για τους εκπαιδευτικούς μας. Γνωρίζοντας τα πλεονεκτήματα και τις αδυναμίες του εκπαιδευτικού μας συστήματος, μπορούμε να σχεδιάσουμε πληρέστερα και με μεγαλύτερη ακρίβεια την πολιτική μας και να επιτύχουμε περισσότερα, προς όφελος των παιδιών μας και ολόκληρης της εκπαιδευτικής κοινότητας».  
