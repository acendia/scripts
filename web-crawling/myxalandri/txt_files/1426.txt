Title:
Θρήνος για τον 18χρονο που σκοτώθηκε σε τροχαίο στο Χαλάνδρι - Φέρεται να οδηγούσε χωρίς δίπλωμα και ζώνη
Description:
Κόντρες στο Χαλάνδρι φέρεται να έκανε ο 18χρονος που ανασύρθηκε νεκρός από τις λαμαρίνες, ανήμερα της ανακοίνωσης των αποτελεσμάτων των Πανελλαδικών εξετάσεων. Εγκλωβισμένος στις λαμαρίνες, ο 18χρονος Παναγιώτης, άφησε τα ξημερώματα την τελευταία του πνοή στην άσφαλτο. Σύμφωνα με την Tροχαία, το πιθανότερο είναι να έκανε κόντρες με έναν φίλο του στο Χαλάνδρι, με αποτέλεσμα να χάσει τον έλεγχο και να καρφωθεί με τόσο μεγάλη σφοδρότητα με το δέντρο, που όπως φαίνεται και στο βίντεο, το ξερίζωσε. Σημειωτέον, σύμφωνα με πληροφορίες ο νεαρός που έχασε τη ζωή του δεν είχε δίπλωμα οδήγησης, ούτε φορούσε ζώνη. Σύμφωνα με όσα δήλωσε αυτόπτης μάρτυρας:«Ακούστηκε κατά τις 3:15 ένας πολύ δυνατός θόρυβος. Υπήρχε ένα διερχόμενο αμάξι το οποίο είχε σταματήσει στην λωρίδα της λεωφόρου Παπανικολή κι είχε καρφωθεί μάλιστα σ’ ένα δέντρο το οποίο το έριξε κάτω. Είναι ένα μεγάλο δέντρο. Πίσω του υπήρχε ένα άλλο αυτοκίνητο, με άλλα δύο νεαρά άτομα τα οποία φαίνονταν, μάλλον, να τον γνωρίζουν. Και υπήρχε μία κοπέλα η οποία φώναζε και φαινόταν ταραγμένη, λογικά ήταν φίλη του». Ο 19χρονος που οδηγούσε το άλλο αυτοκίνητο της παρέας των παιδιών, συνελήφθη και οδηγήθηκε στον εισαγγελέα. Αντιμετωπίζει την κατηγορία για συμμετοχή σε αυτοσχέδιους αγώνες. Είδε τον φίλο του να σκοτώνεται μπροστά στα μάτια του και παρέμεινε εκεί «μουδιασμένος» από το σοκ. https://www.youtube.com/watch?v=QxyxyTcoJ-g Η μοιραία πορεία Τρεις και τέταρτο τα ξημερώματα στο Χαλάνδρι. Δύο αυτοκίνητα φέρονται να κάνουν κόντρες στην οδό Παλαιολόγου με κατεύθυνση την Κηφισίας. Ξαφνικά, ο 18χρονος, χάνει τον έλεγχο του αυτοκινήτου που οδηγούσε, ανεβαίνει στη διαχωριστική νησίδα, πέφτει με ταχύτητα πάνω σ’ ένα δέντρο και ντελαπάρει καταλήγοντας στο αντίθετο ρεύμα κυκλοφορίας. Ο Παναγιώτης ήταν το μοναχοπαίδι μιας οικογένειας. Είναι όλοι συντετριμμένοι. Μόλις είχε τελειώσει το σχολείο, είχε δώσει Πανελλήνιες και σήμερα θα μάθαινε εάν τελικά είχε περάσει στη σχολή που ήθελε. Λίγα μέτρα από το σπίτι του στο Χαλάνδρι, το νεαρό αγόρι σκοτώθηκε, οδηγώντας το αυτοκίνητο του πατέρα του. Ο θείος 18χρονου συγκλονίζει με αυτά που δήλωσε:«Δράμα… Μοναχογιός ήταν. Είχε τελειώσει την Γ’ Λυκείου και τώρα έδωσε Πανελλήνιες. Τώρα έδωσε Πανελλήνιες, φέτος. Περιμέναμε να βγουν τα αποτελέσματα. Ήθελε να ακολουθήσει τα βήματα του πατέρα του, τα Οικονομικά. Το παιδί εγώ ήξερα ότι έπαιρνε το αμάξι του πατέρα του. Του άρεσαν τα αμάξια, του άρεσαν τα μηχανάκια. Πολύ καλό παιδί. Ήσυχο, ήρεμο και ευγενικό». Οι άνδρες της Τροχαίας τώρα εξετάζουν καρέ - καρέ τα βίντεο από καταστήματα της περιοχής προκειμένου να διαπιστώσουν τις ακριβείς συνθήκες που οδήγησαν τον 18χρονο Παναγιώτη στον θάνατο.   Ποινική δίωξη για το κακούργημα της επικίνδυνης οδήγησης στον φίλο του 18χρονου που σκοτώθηκε Ποινική δίωξη για το κακούργημα της επικίνδυνης οδήγησης που προκάλεσε το θάνατο άλλου ανθρώπου, ασκήθηκε από την Εισαγγελία Πρωτοδικών Αθηνών σε βάρος του 18χρονου που συνελήφθη στο Χαλάνδρι για το θανατηφόρο τροχαίο στο Χαλάνδρι. Ο κατηγορούμενος παραπέμφθηκε σε τακτικό ανακριτή, όπου έχει το δικαίωμα να ζητήσει προθεσμία για να απολογηθεί. Οι πληροφορίες αναφέρουν πως ο νεαρός που έχασε τη ζωή του δεν είχε δίπλωμα οδήγησης, ούτε φορούσε ζώνη, ενώ εξετάζεται το ενδεχόμενο το δυστύχημα να σημειώθηκε σε αυτοσχέδια κόντρα του νεαρού με φίλο του.     Πηγή: www.megatv.com     
