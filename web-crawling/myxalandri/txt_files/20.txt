Title:
Ανεξαρτητοποίηση του δημοτικού συμβούλου Γιώργου Θέου από την παράταξη “Χαλάνδρι Ορίζοντας 2023”
Description:
Δήλωση ανεξαρτητοποίησης του δημοτικού συμβούλου Χαλανδρίου Γιώργου Θέου από τη δημοτική παράταξη “Χαλάνδρι Ορίζοντας 2023”, με επικεφαλής τον Μάνο Κρανίδη: Πριν από λίγο γνωστοποίησα θεσμικά την αποχώρησή μου από τη Δημοτική Παράταξη “Χαλάνδρι Ορίζοντας 2023” και την ανεξαρτητοποίησή μου ως δημοτικός σύμβουλος Χαλανδρίου. Πρόκειται για απόφαση εξαιρετικά επώδυνη σε πολιτικό, αλλά κυρίως σε ανθρώπινο επίπεδο, εντούτοις καθόλα συνειδητή. Εξάντλησα όλα τα θεμιτά μέσα, ώστε να ανατρέψω μια κατάσταση που, κατά την προσωπική μου άποψη, έβλαπτε την πορεία εξέλιξης του Ορίζοντα 2023 και αναιρούσε το κεντρικό ιδεολογικό υπόβαθρο και τον οραματικό χαρακτήρα, όπως ακριβώς τα είχαμε προσδιορίσει στην ιδρυτική διακήρυξη του Δεκεμβρίου του 2018. Διαφωνίες σε κεντρικά ζητήματα πολιτικού (αυτο)προσδιορισμού, προσανατολισμού, καθώς και στρατηγικών επιλογών εντός τής παράταξης, με οδήγησαν σε σταδιακή απομάκρυνση από τη έννοια της συναντίληψης, τουλάχιστον όπως εγώ την αντιλαμβάνομαι. Επιπρόσθετα, μετά από δική του επιθυμία, γνωστοποιώ την ταυτόχρονη αποχώρηση και του ιδρυτικού στελέχους του Ορίζοντα 2023, Σπύρου Χρυσικόπουλου. Κάτι πολύ παραπάνω από πολύτιμος συνεργάτης, φίλος και συνοδοιπόρος ο Σπύρος, αφού πίσω του συναθροίζονται όλοι αυτοί οι άνθρωποι της πόλης μας με τους οποίους διαχρονικά μοιραζόμαστε ουσιαστικές σκέψεις και γόνιμες ανησυχίες για την τοπική κοινωνία. Τον ευχαριστώ προσωπικά για τη συμπόρευση αλλά κυρίως για την εθελοντική του προσφορά και την ανιδιοτέλειά του. Σε αυτό το σημείο νιώθω την ανάγκη να ευχαριστήσω για τη γόνιμη συνεργασία τους συναδέλφους αιρετούς αλλά και τους υπηρεσιακούς και μη εκπροσώπους, με τους οποίους συνυπήρξαμε στα όργανα και στις επιτροπές που Δήμου που συμμετείχα ως παραταξιακός εκπρόσωπος: στην Οικονομική Επιτροπή, στην επιτροπή Κοινωνικών Δομών, στην επιτροπή Αθλητισμού, στην οργανωτική επιτροπή του Ελεύθερου Πανεπιστημίου. Απευθυνόμενος με απόλυτο σεβασμό προς όλους τους πολίτες του Χαλανδρίου, επιθυμώ να τους διαβεβαιώσω ότι θα συνεχίσω να ασκώ τα καθήκοντά μου στο δημοτικό συμβούλιο με την ίδια υπευθυνότητα που το έκανα μέχρι σήμερα. Καταθέτοντας στίγμα συνθετικό και συλλογικό, διατυπώνοντας λόγο υπεύθυνο και συμμετοχικό. Υλοποιώντας το κεντρικό πολιτικό πρόσταγμα “ισοτιμία, διαφάνεια, άσκηση ελέγχου” για χρηστή διαχείριση. Εκφράζοντας άποψη πέραν κάθε μυωπικής αντίληψης στην άσκηση γόνιμης αντιπολίτευσης, ώστε το αποτύπωμα του δημόσιου λόγου και της δράσης μου να είναι στο υψηλότερο επίπεδο, αυτό ακριβώς που πιστεύω ότι αντιστοιχεί σε κάθε συμπολίτη μας. Προσωπικοί εγωισμοί δεν χωράνε μπροστά στην πραγματική πρόκληση για το Χαλάνδρι της “αυριανής μέρας”. Απαιτείται σηματοδότηση πράξεων με ισχυρό συμβολισμό που πρέπει να υπερβαίνουν όρια και εμπόδια, πραγματικά ή φανταστικά. Σύντομα θα δημοσιοποιήσω τις σκέψεις και αποφάσεις μου σχετικά με την δημαρχιακή εκλογή της 8ης Οκτωβρίου. Με τιμή, Γιώργος Θέος Δημοτικός σύμβουλος Χαλανδρίου
