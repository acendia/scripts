Title:
Παραλίγο &quot;χιονισμένα&quot; τα Χριστούγεννα στο Χαλάνδρι
Description:
Το &quot;χειμερινό ηλιοστάσιο&quot;, στις 21 Δεκεμβρίου, σηματοδότησε και &quot;επίσημα&quot; την έναρξη του Χειμώνα στο βόρειο ημισφαίριο και... την πόλη του Χαλανδρίου, με τον καιρό να κινείται σε &quot;ανοιξιάτικα&quot; πλαίσια και τη θερμοκρασία να έχει σημειώσει αισθητή άνοδο, ξεπερνώντας τους 15°C. Η &quot;ανοιξιάτικη&quot; αυτή παρένθεση, θα συνεχιστεί και την παραμονή των Χριστουγέννων και τα κάλαντα, θα ηχήσουν στις γειτονιές της πόλης υπό γενικά αίθριο και θερμό, για τα δεδομένα του Δεκεμβρίου, καιρό. Τη νύχτα της παραμονής των Χριστουγέννων, όμως, αναμένεται δραματική αλλαγή του καιρού, καθώς ισχυρό ψυχρό μέτωπο, κινούμενο από τη βόρεια Ευρώπη προς την περιοχή μας, θα έχει σαν αποτέλεσμα την &quot;εφόρμηση&quot; πολικών αερίων μαζών και την κατακόρυφη πτώση της θερμοκρασίας. Η ημέρα των Χριστουγέννων, θα ξημερώσει τελικά στο Χαλάνδρι, με τον καιρό να εναρμονίζεται με τα πρότυπα της ημέρας, τη συννεφιά να πυκνώνει και να καλύπτει τον ουρανό της πόλης και τη βροχή, να πέφτει κατά διαστήματα συνοδεία ισχυρού βοριά. Με την πτώση της θερμοκρασίας να συνεχίζεται, η βροχή, κατά την ημέρα των Χριστουγέννων, θα μετατρέπεται σε χιόνι σε ολοένα και χαμηλότερα υψόμετρα και, η νύχτα, προς την Τετάρτη, θα βρει χιονισμένα τα γύρω ορεινά και ημιορεινά τμήματα, αλλά είναι αρκετά πιθανό να επιφυλάσσει και &quot;λευκές&quot; εκπλήξεις για περιοχές των βορείων προαστίων της Αθήνας. Η ψυχρή εισβολή, θα συνεχίσει να υφίσταται στην περιοχή, μέχρι και τις πρωινές ώρες της Πέμπτης. Μέχρι τότε, η συννεφιά θα είναι αρκετά πυκνή και θα δίνει παροδική βροχή ή χιονόνερο συνοδεία ισχυρών ανέμων, ενώ η θερμοκρασία, θα κυμαίνεται σε επίπεδα κάτω των 6°C. Σύμφωνα με τα τελευταία στοιχεία, η θερμοκρασία, στο Χαλάνδρι, θα σταθεροποιηθεί σε οριακά υψηλότερα επίπεδα (περίπου 5°C) από αυτά που απαιτούνται για την επίτευξη χιονόπτωσης (2°C, υπό αυτές τις συνθήκες) και το &quot;χιονόνερο&quot; θα κερδίσει τη μάχη έναντι του χιονιού. Δεν αποκλείεται όμως, κατά διαστήματα, νιφάδες να καταφέρουν να κάνουν την εμφάνισή τους στις γειτονιές του Χαλανδρίου, για πρώτη φορά κατά τη διάρκεια του φετινού Χειμώνα. Όσον αφορά την εξέλιξη του καιρού, η Πέμπτη, προβλέπεται να ξεκινήσει με παγερή διάθεση και τη θερμοκρασία να πέφτει κοντά τους 0°C. Κατά τη διάρκεια της ημέρας, ωστόσο, προβλέπεται να επικρατήσει ηλιοφάνεια και η θερμοκρασία να σημειώσει άνοδο. Οι τελευταίες ημέρες του έτους, αναμένεται να εξελιχθούν με ήπιο καιρό και σταδιακή άνοδο της θερμοκρασίας κυρίως ως προς τις μέγιστες τιμές. Νέα ψυχρή εισβολή, είναι αρκετά πιθανό να λάβει χώρα την παραμονή της Πρωτοχρονιάς ή τις πρώτες ημέρες του νέου έτους. Καλά Χριστούγεννα!!!&amp;nbsp; Γεώργιος ΠαπακωστόπουλοςΑναλυτής-προγνώστης καιρού / Συντονιστής προγνώσεων καιρού&amp;nbsp;SiMeteo.gr &amp;nbsp;
