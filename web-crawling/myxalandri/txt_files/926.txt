Title:
Ακίνητο οινοπνευματοποιίας Δουζένη: Ορίστηκε τιμή μονάδας για την πιο εμβληματική απαλλοτρίωση του Χαλανδρίου
Description:
Το ιστορικό ακίνητο της οινοπνευματοποιίας Δουζένη, στη γωνία των οδών Σαλαμίνος και Βενιζέλου, κομμάτι αναπόσπαστο της ιστορίας του Χαλανδρίου, οδεύει πλέον, 31 (!) χρόνια μετά την πρώτη δέσμευση του ακινήτου, προς την απαλλοτρίωσή του, μετά την πρόσφατη απόφαση του Εφετείου για την οριστική τιμή μονάδας. Όπως ενημερώνει ο Δήμος Χαλανδρίου στην ανακοίνωσή του, η δικαστική απόφαση φέρνει την απαλλοτρίωση στην τελική ευθεία, έτσι ώστε να αποδοθεί στους πολίτες η έκταση των 3 στρ. στο Κάτω Χαλάνδρι, την πιο πυκνοκατοικημένη περιοχή της πόλης, με στόχο να μετατραπεί σε χώρο πρασίνου και πολιτισμού. Η σημασία της απόφασης γίνεται κατανοητή αν αναλογιστούμε ότι έχουν περάσει τρεις δεκαετίες από την πρώτη δέσμευση του ακινήτου το 1992 και έχουν μεσολαβήσει δύο άρσεις της απαλλοτρίωσης, το 2002 και το 2012, υπαιτιότητα του Δήμου Χαλανδρίου. Σίμος Ρούσσος, δήμαρχος Χαλανδρίου: «Χαρά και ανακούφιση για τη δικαίωση ενός αγώνα 18 χρόνων» «Η πιο εμβληματική απαλλοτρίωση που έγινε ποτέ στο Δήμο Χαλανδρίου οδεύει στην ολοκλήρωσή της μετά τη δικαστική απόφαση για την οριστική τιμή μονάδας. Όταν θα τελειώσει η διαδικασία ένας ακόμα δημόσιος χώρος πρασίνου και πολιτισμού θα αποδοθεί στο Κάτω Χαλάνδρι, σε μια περιοχή που το έχει μεγάλη ανάγκη. Πρόκειται για μια σημαντική κατάκτηση που έρχεται να προστεθεί στην εξασφάλιση των 30 στρ. στην περιοχή του Νομισματοκοπείου, που παραχωρήθηκαν στο Δήμο, το 2018. Είναι μια μεγάλη νίκη της δημοτικής παράταξης “Αντίσταση με τους Πολίτες του Χαλανδρίου” που πρωτοστάτησε, το 2005, στις κινητοποιήσεις κόντρα στις μεθοδεύσεις της τότε διοίκησης που οδηγούσαν με μαθηματική ακρίβεια στην απώλεια του ακινήτου, ειδικά μετά την εκβιαστική κατεδάφιση του εργοστασίου της οινοπνευματοποιίας. Μόνο ικανοποίηση και χαρά μας φέρνει η απόφαση για την οριστική τιμή μονάδας που δικαιώνει τους αγώνες της “Αντίστασης”, αλλά και τις επίπονες και επίμονες προσπάθειες, από το 2014, της σημερινής Διοίκησης, να εξασφαλίσει την αναγκαία χρηματοδότηση για τις αποζημιώσεις και να κινήσει όλες τις διαδικασίες, ώστε η απαλλοτρίωση του ιστορικού ακινήτου να μπει στην τελική ευθεία, μετά από 31 χρόνια, στη διάρκεια των οποίων έγινε δύο φορές άρση της απαλλοτρίωσης», σημείωσε ο δήμαρχος Χαλανδρίου Σίμος Ρούσσος.  * φωτος από τις κινητοποιήσεις του 2005 Η εξασφάλιση της χρηματοδότησης και ο αγώνας έως την οριστική τιμή μονάδας Μετά την ανάληψη των καθηκόντων της, τον Σεπτέμβριο του 2014, η σημερινή Διοίκηση του Δήμου, αιτήθηκε στο Πράσινο Ταμείο και εξασφάλισε τη χρηματοδότηση για την εκ νέου (τρίτη) επιβολή της ρυμοτομικής απαλλοτρίωσης του κτήματος Δουζένη, επειδή εξακολουθούσαν να υπάρχουν οι σοβαροί πολεοδομικοί λόγοι που επέβαλαν τις δύο προηγούμενες απαλλοτριώσεις καθώς και η αναγκαιότητα να σωθεί το διατηρητέο βιομηχανικό κτίριο με τον κοινόχρηστο χώρο των 2.7 στρ. Το Πράσινο Ταμείο ενέκρινε, το 2017, το αίτημα χρηματοδότησης της απαλλοτρίωσης και την ενέταξε στο πρόγραμμα «Απόκτηση και διαμόρφωση ελεύθερων χώρων  στις πόλεις», δίνοντας το πράσινο φως για τη χρηματοδότηση του συνόλου του ποσού της αντικειμενικής αξίας του ακινήτου, που σύμφωνα με τα φύλλα υπολογισμού, ανερχόταν στο συνολικό ποσό των 1.363.279,17 ευρώ. Στη συνέχεια το Δημοτικό Συμβούλιο Χαλανδρίου με την υπ&#039; αριθ. 251/6.6.2017 ομόφωνη απόφασή του, ενέκρινε την εκ νέου τροποποίηση του ρυμοτομικού σχεδίου, με τον χαρακτηρισμό του υπαίθριου χώρου του ακινήτου ως κοινόχρηστου χώρου και την εκ νέου, επιβολή ρυμοτομικής απαλλοτρίωσης, σύμφωνα με την προτεινόμενη τροποποίηση. Ακολούθησε η προβλεπόμενη διαδικασία των αναρτήσεων και της κοινοποίησης της απόφασης στους παρόδιους, καθώς και της διαβίβασης του φακέλου προς έγκριση από το ΣΥΠΟΘΑ και την Περιφέρεια Αττικής. Μετά δε τον απαραίτητο προληπτικό έλεγχο του ΣτΕ, δημοσιεύτηκε το Π.Δ. (ΦΕΚ 343/Δ/25 Ιουνίου 2019) και, εγκρίθηκε η τροποποίηση του ρυμοτομικού σχεδίου με άρση και επανεπιβολή απαλλοτρίωσης και έγκρισης πεζοδρόμου. Το 2019 κατατέθηκε απευθείας αίτηση στο Εφετείο για τον ορισμό τιμή μονάδας, η οποία τελικά, λόγω αναβολών εξαιτίας των μέτρων για την αποτροπή της πανδημίας και της μη λειτουργίας των δικαστηρίων, εκδικάστηκε το Σεπτέμβριο του 2021 ενώ η απόφαση καθαρογράφτηκε και δημοσιεύτηκε τον Φεβρουάριο του 2023. Με την απόφαση του Εφετείου η τιμή ανά τ.μ. ορίστηκε στα 550 ευρώ. Θα ακολουθήσει η διαδικασία εκταμίευσης του ποσού που έχει εγκρίνει το Πράσινο Ταμείο προκειμένου να καταβληθεί στους δικαιούχους για να ολοκληρωθεί η απαλλοτρίωση και να περάσει το ακίνητο στην κυριότητα του Δήμου. Με την ολοκλήρωση της απαλλοτρίωσης, θα αρχίσουν άμεσα οι πρώτες εργασίες, ώστε ο χώρος, τουλάχιστον στο κοινόχρηστο τμήμα του, να καταστεί επισκέψιμος.  Ο «μαραθώνιος» της απαλλοτρίωσης 1992 – Το κτήμα Δουζένη δεσμεύεται από τον Δήμο Χαλανδρίου για πολιτιστικό κέντρο. 1999 – Το κτήριο του εργοστασίου χαρακτηρίζεται διατηρητέο. 2002 – Ο ιδιοκτήτης του ακινήτου προσφεύγει στη Δικαιοσύνη για αποχαρακτηρισμό και απόδοση του χώρου. Με απόφαση του Διοικητικού Εφετείου Αθηνών, η δέσμευση του ακινήτου αίρεται. 2005 – Το Δημοτικό Συμβούλιο ζητά ομόφωνα την επανεπιβολή της απαλλοτρίωσης. 2005 – Το παλιό εργοστάσιο κατεδαφίζεται, τον Δεκαπενταύγουστο του 2005, από την ιδιοκτήτρια εταιρεία, σε μια προσπάθεια να δημιουργηθούν τετελεσμένα. 2005 – Η δημοτική παράταξη «Αντίσταση με τους Πολίτες» πρωταγωνιστεί σε σειρά κινητοποιήσεων, στην κατάληψη του Δημοτικού Συμβουλίου και στην οργάνωση συναυλίας στους δρόμους της πόλης, καταγγέλλοντας τους χειρισμούς της τότε διοίκησης του Δήμου και ζητώντας να γίνουν οι αναγκαίες ενέργειες για να περάσει το ακίνητο στα χέρια του Δήμου. 2009 – Το Μονομελές Πρωτοδικείο Αθηνών ορίζει προσωρινή τιμή μονάδας. 2012 – Το Εφετείο Αθήνας αίρει την απαλλοτρίωση λόγω της μη καταβολής από τον Δήμο του αντιτίμου της αποζημίωσης, με βάση την προσωρινή τιμή μονάδας. 2014 – Ξεκινά, από τη σημερινή διοίκηση, αγώνας εξεύρεσης χρημάτων για την απαλλοτρίωση. 2017 – Εξασφαλίζεται χρηματοδότηση 1.363.000 ευρώ από το Πράσινο Ταμείο για την απαλλοτρίωση του ακινήτου. 2017 – Το Δημοτικό Συμβούλιο με την υπ&#039; αριθ. 251/6.6.2017 ομόφωνη απόφασή του, εγκρίνει την εκ νέου τροποποίηση του ρυμοτομικού σχεδίου, με χαρακτηρισμό του υπαίθριου χώρου του ακινήτου ως κοινόχρηστου χώρου και την εκ νέου επιβολή ρυμοτομικής απαλλοτρίωσης. 2018 – Το Συμβούλιο Πολεοδομικών Θεμάτων και Αμφισβητήσεων εγκρίνει την αναγκαστική απαλλοτρίωση του ακινήτου. 2021 –  Εκδικάζεται η αίτηση του Δήμου για καθορισμό οριστικής τιμής μονάδας. 2023 – Δημοσιεύεται η σχετική απόφαση. «Ένας νέος χώρος πρασίνου και πολιτισμού δημιουργείται στο Κάτω Χαλάνδρι!», καταλήγει η ανακοίνωση του Δήμου Χαλανδρίου.  
