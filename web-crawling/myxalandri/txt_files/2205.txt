Title:
Η πρωτοβουλία &quot;Χαλάνδρι Ενάντια&quot; για τα προβλήματα του 3ο ΕΠΑΛ Χαλανδρίου
Description:
Ανακοίνωση της πρωτοβουλίας πολιτών &quot;Χαλάνδρι Ενάντια&quot; για τα προβλήματα στο 3ο ΕΠΑΛ Χαλανδρίου: Τα προβλήματα στο 3ο ΕΠΑΛ Χαλανδρίου παραμένουν. Η διοίκηση Ρούσσου αδιαφορεί. Κλείνει περίπου ένας χρόνος, όταν αντιπροσωπεία των ανεξάρτητων δημοτικών συμβούλων, που συμμετέχουμε στην Πρωτοβουλία Πολιτών «Χαλάνδρι Ενάντια», επισκεφθήκαμε στις 20.4.2018 το 3ο ΕΠΑΛ και δημοσιοποιήσαμε έγκαιρα τα προβλήματα και τις ανάγκες του. 1. Τη σχεδιαζόμενη μεταφορά του Τομέα Υγείας στο 2ο ΕΠΑΛ, που θα είχε ως αποτέλεσμα τη συρρίκνωση του σχολείου και την εγκατάλειψη των εργαστηρίων της ειδικότητας στη φθορά και τη δημιουργία νέων στο 2ο ΕΠΑΛ. Τελικά, η μεταφορά δεν αποφεύχθηκε με όλες τις συνέπειες, για τις οποίες είχαμε προειδοποιήσει. 2. Την αναγκαιότητα της ανέγερσης διδακτηρίου στο οικόπεδο της Αεροπορίας στο Κάτω Χαλάνδρι. Είχαμε παράλληλα καταθέσει και εναλλακτικές προτάσεις, σε περίπτωση που αυτό δεν θα ήταν δυνατό. Μία από αυτές τις εναλλακτικές, η ανέγερση κτιρίου μέσα στο χώρο του ιδρύματος, όπου ήδη λειτουργεί το σχολείο, συζητήθηκε και στην συνάντηση για τα προβλήματα του σχολείου, που έγινε στο Υπουργείο Παιδείας. 3. Τα κτιριακά προβλήματα. Αντλώντας από τη σχετική ανακοίνωσή μας: «Σήμερα τα αιτήματα του σχολείου, είναι: η αντικατάσταση των πεπαλαιωμένων ακατάλληλων ξύλινων αιθουσών με καινούργιες, η εξομάλυνση του προαυλίου (φωτ. 1), η ανακατασκευή του δαπέδου του γηπέδου μπάσκετ, η ανακαίνισή του, με πρώτο το εξωτερικό βάψιμο, η δημιουργία γραμμών για να χρησιμοποιείται και ως γήπεδο βόλεϊ και η κατασκευή ράμπας για ΑΜΕΑ». φωτ. 1 Αυτά τα προβλήματα θέσαμε με υπόμνημά μας στον Διευθύνοντα Σύμβουλο των Κτιριακών Υποδομών στις 22.5.2018 και συζητήσαμε στη συνάντησή μας με την Αντιπρόεδρο του Δ.Σ. των Κτιριακών Υποδομών, στις 25.7.2018. Η διοίκηση του Δήμου Χαλανδρίου, σε αλλεπάλληλες ερωτήσεις μας στο Δημοτικό Συμβούλιο, απάντησε ότι δεν υπήρχε ανάγκη επισκευής και ότι πρόκειται να τοποθετηθούν 5 οικίσκοι βαρέως τύπου, που θα αντικαταστήσουν τις ξύλινες αίθουσες. Μέχρι σήμερα, οι οικίσκοι δεν έχουν τοποθετηθεί, ενώ τα υπόλοιπα αιτήματα είχαν δυστυχώς την ίδια τύχη: η Διοίκηση του Δήμου δεν έκανε απολύτως τίποτε και οι τρύπες στο δάπεδο της αίθουσας, εξακολουθούν να υπάρχουν (φωτ. 2,3,4). φωτ. 2 Είναι φανερό ότι η διοίκηση Ρούσσου ευθυγραμμίζεται με τις αντίστοιχες επιδιώξεις της κυβέρνησης, που επιδιώκει την εξαφάνιση των ΕΠΑΛ από το Χαλάνδρι, με το πρόσχημα πως λειτούργησε το «σύγχρονο» κτίριο των ΕΠΑΛ στην Αγία Παρασκευή, κοντά στο Χαλάνδρι. Αξίζει να σημειώσουμε, δε, πως αυτό που ονομάζουν «σύγxρονο» κτίριο ξεκίνησε να κτίζεται πριν 20 χρόνια στον Τσακό της Αγίας Παρασκευής, εγκαταλείφθηκε στην τύχη του για πολλά χρόνια και ολοκληρώθηκε πριν δύο χρόνια. Στην ανακοίνωσή μας, εξηγήσαμε αναλυτικά για ποιους λόγους είναι ιδιαίτερα δύσκολο για ένα δεκαπεντάχρονο έφηβο, να ξεκινά από το Χαλάνδρι και τα γύρω προάστια για να φτάσει στο σχολείο του, στον Τσακό. Η διοίκηση Ρούσσου ακολουθεί την τακτική της εγκατάλειψης και της παραπομπής της λύσης των προβλημάτων στις καλένδες. Σταδιακά, το κτίριο απαξιώνεται στα μάτια μαθητών, γονέων και εκπαιδευτικών, με αποτέλεσμα να προβάλλεται ως μόνη και πλέον πρόσφορη λύση η εγκατάλειψή του. Το ίδιο ακριβώς συνέβη και με το 1ο ΕΠΑΛ, που τελικά μεταφέρθηκε στο κτίριο της Αγίας Παρασκευής. Η εγκατάλειψη του 3ου ΕΠΑΛ Χαλανδρίου δεν είναι μια τυχαία επιλογή. Εντάσσεται στο σχέδιο συρρίκνωσης της επαγγελματικής εκπαίδευσης και ενίσχυσης της κατάρτισης μέσω δομών της μη τυπικής εκπαίδευσης και της μαθητείας, που ακολουθεί και η σημερινή κυβέρνηση σε συνέχεια όλων των κυβερνήσεων των τελευταίων χρόνων. Εμείς θα συνεχίσουμε σθεναρά να διεκδικούμε και να στηρίζουμε τον αγώνα μαθητών, γονέων και εκπαιδευτικών για τη στήριξη των ΕΠΑΛ, του δημόσιου πυλώνα της επαγγελματικής εκπαίδευσης. Χαλάνδρι 21/3/2019Πρωτοβουλία Πολιτών Χαλάνδρι Ενάντια Ενότητα-Αντίσταση-Αλληλεγγύη φωτ. 3 φωτ. 4 &amp;nbsp;
