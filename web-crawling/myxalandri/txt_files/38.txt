Title:
“Αυτός είναι ο Δήμαρχος που θέλουμε!”. Του Παύλου Καμάρα
Description:
“Αυτός είναι ο Δήμαρχος που θέλουμε!” Άρθρο του Παύλου Καμάρα, Προέδρου της Ένωσης Δημάρχων Αττικής Επενδύστε στο ανθρώπινο δυναμικό! Αυτή ήταν η προτροπή μας στον νέο Υπουργό Εσωτερικών, που τίμησε με την παρουσία του τα «Βραβεία Αυτοδιοίκησης» της Ένωσης Δημάρχων Αττικής και της ΠΕΔΑ. Θα συνεχίσουμε να το φωνάζουμε και ας γινόμαστε κουραστικοί. Οιαδήποτε Μεταρρύθμιση χωρίς μέτρα για την προσέλκυση ποιοτικού πολιτικού προσωπικού είναι καταδικασμένη σε αποτυχία. Ιδιαίτερα σε ένα θεσμό κατ’ εξοχήν ανθρωποκεντρικό όπως αυτόν της Αυτοδιοίκησης. Όσο όμως λαϊκιστικές αντιλήψεις θα κόβουν ή θα τσεκουρώνουν την χορηγία που είναι σε όλη την προηγμένη Ευρώπη μια αποζημίωση για την ομαλή επανένταξη του αιρετού ελεύθερου επαγγελματία στον εργασιακό του χώρο, μετά τη θητεία του. Όσο ανόητες ρυθμίσεις θα κόβουν την ελάχιστη αποζημίωση στους ΔΣ ανά συνεδρίαση του Δημοτικού Συμβουλίου στην Αττική και τη Θεσ/κη (!) ως συμβολισμό στο πνεύμα των περικοπών των μνημονίων. Όσο επί σειρά ετών μετά τη θητεία τους, αιρετοί και υπάλληλοι θα σέρνονται με ατελείωτες ουρές σε Δικαστήρια και Ελεγκτικούς Μηχανισμούς που δεν λειτούργησαν προληπτικά ή κατασταλτικά ως όφειλαν στον πρέποντα χρόνο. Όσο στον χώρο θα κινούνται άτομα χωρίς ηθική υπόσταση και θα σπιλώνουν υπολήψεις και προσωπικότητες μένοντας ουσιαστικά ατιμώρητοι, με μία Δικαιοσύνη που συνήθως αποδίδεται ανώδυνα γι’ αυτούς όταν πλέον η βλάβη που έχουν προξενήσει είναι ανήκεστη. Όσο..... κανείς δεν ασχολείται με την λεγόμενη Καταστατική Θέση των Αιρετών τότε λίγοι άξιοι, ας τους χαρακτηρίσουμε «τρελοί» θα αφήσουν καριέρα και προσωπική ζωή για να προσφέρουν στο κοινό καλό. Θέλουμε τους καλύτερους για Δημάρχους στις Τοπικές Κοινωνίες. Για να έχουμε τα καλύτερα αποτελέσματα για τις Τοπικές Κοινωνίες. Θέλουμε συμπολίτες μας για Δημάρχους τίμιους, ηθικούς, εργατικούς. Σύγχρονους μάνατζερ με κοινωνικές ευαισθησίες που θα διαχειρίζονται καταστάσεις με αμεσότητα και αποφασιστικότητα. Που θα αφουγγράζονται την Κοινωνία και τις ανάγκες της. Που θα προγραμματίζουν, θα οργανώνουν και θα υλοποιούν. Που θα έχουν όραμα για την ποιότητα ζωής του Δημότη τους και της πόλης τους. Που θα προβλέπουν... και θα προλαμβάνουν. Που θα έχουν σαφές ιδεολογικό υπόβαθρο, χωρίς όμως κομματικές παρωπίδες. Χωρίς αγκυλώσεις και προκαταλήψεις. Που θα είναι ανοιχτοί στην καινοτομία. Που θα σέβονται και θα αποδέχονται το διαφορετικό. Που δεν θα σέρνονται από τις συντεχνίες και τα οργανωμένα παντός είδους συμφέροντα. Που θα είναι δίκαιοι με τους εργαζομένους. Που θα έχουν γερό στομάχι για να αντέχουν στις αντιξοότητες. Δημάρχους με προσωπικότητα που θα εμπνέουν σεβασμό. Θα τολμούν χωρίς να υποκύπτουν στον λαϊκισμό. Που θα δίνουν μάχες για το κοινό καλό. Και προσέξτε. Όλα αυτά τα προσόντα δεν προϋποθέτουν πτυχία. Τα πτυχία είναι γερά εφόδια που δεν διασφαλίζουν όμως πάντα την επιτυχία. Υπάρχουν δεκάδες Δήμαρχοι, απόλυτα επιτυχημένοι χωρίς κατ’ ανάγκη ιδιαίτερες σπουδές. Βεβαίως, οι καιροί αλλάζουν και το απαιτούμενο γνωστικό αντικείμενο ποικίλει ανάλογα με το πλήθος των αρμοδιοτήτων. Όμως ένα μυαλό με οξυδέρκεια, με πλούσιες παραστάσεις που ξέρει να αξιοποιεί συνεργάτες και εργαζομένους μπορεί να είναι πιο αποτελεσματικό από ένα φορτωμένο βιογραφικό. Αλάνθαστο θα έλεγα κριτήριο για τους ψηφοφόρους θα πρέπει να είναι η προσωπική πορεία του υποψηφίου. Είναι σπάνιο να γίνεις επιτυχημένος Δήμαρχος εάν έχεις αποτύχει στην προσωπική, επαγγελματική και κοινωνική σου ζωή. Αυτός είναι ο Δήμαρχος που θέλουμε. Είναι στο χέρι των «μεταρρυθμιστών» Υπουργών να βάλουν στο παιχνίδι τέτοιους ανθρώπους. Τότε η Μεταρρύθμιση μπορεί να προχωρήσει με τα απαραίτητα «θεσμικά εργαλεία» που θα αξιοποιήσουν τα «άξια χέρια».  Και μία υποσημείωση στο σημείωμα αυτό. Τρεις (3) γυναίκες Δήμαρχοι στους 66 Δήμους της Αττικής. Και ανάλογα στην υπόλοιπη Ελλάδα. Λέει κάτι αυτό; Όταν οι γυναίκες έχουν, όπως σε όλες τις προηγμένες χώρες, κατακτήσει ισότιμα και ισάξια όλους τους εργασιακούς χώρους και τα θεσμικά αξιώματα, η διαπίστωση αυτή μόνο ως πρόβλημα μπορεί να αντιμετωπιστεί. Που βέβαια καμία ποσόστωση δεν μπορεί να αντιμετωπίσει. Πρέπει να σκύψουμε στο πρόβλημα. Γιατί οι γυναίκες εκτός άλλων, πέραν των γνώσεων και της επάρκειάς τους που δεν υπολείπονται σε τίποτα από τους ομολόγους τους Δημάρχους διαθέτουν δύο (2) μοναδικά χαρίσματα εκ φύσεως και κατά κανόνα: την καλαισθησία και την Κοινωνική ευαισθησία. Και κάτι ακόμα που βιώνουμε στην Ένωση. Που έχει ως μέλη της και δεκάδες πρώην Δημάρχους. Προσωπικότητες  με πολυετή συσσωρευμένη εμπειρία, απέραντη γνώση και έντονη διάθεση για περαιτέρω προσφορά. Να μένουν &quot;ανεκμετάλλευτοι&quot;! Προτείναμε στο νέο Υπουργό και θα επανέλθουμε. Τη θεσμοθέτηση Ενώσεων Δημάρχων δίπλα σε κάθε ΠΕΔ. Ένα think tank, με συμβουλευτικό ρόλο ΟΤΑ και Υπουργείου. Γιατί όταν μιλάμε για επένδυση στο ανθρώπινο δυναμικό, προφανώς και αναφερόμαστε και σ’ αυτή την σημαντική παράμετρο. Αναμένουμε...  
