Title:
Κλειστά σήμερα όλα τα εσπερινά και απογευματινά σχολεία στην Αττική, λόγω των έκτακτων καιρικών φαινομένων
Description:
Με απόφαση του περιφερειάρχη Αττικής Γιώργου Πατούλη και κατόπιν σχετικής διαβούλευσης με τους δημάρχους της Αττικής, για προληπτικούς λόγους, λόγω των έκτακτων καιρικών φαινομένων, δεν θα λειτουργήσουν σήμερα Πέμπτη 26 Ιανουαρίου όλα τα εσπερινά και απογευματινά σχολεία όλων των βαθμίδων εκπαίδευσης σε όλη την Αττική. Η Περιφέρεια Αττικής συστήνει σε όλους τους πολίτες να αποφεύγουν τις άσκοπες μετακινήσεις, να συμμορφώνονται με τις οδηγίες του Υπουργείου Πολιτικής Προστασίας και σε κάθε περίπτωση αν πρέπει υποχρεωτικά να μετακινηθούν, κατά την έξαρση των καιρικών φαινομένων να φροντίσουν να παραμείνουν σε εσωτερικούς χώρους, μέχρι την εκτόνωση των φαινομένων. «Στην απόφαση αυτή καταλήξαμε για να διαφυλάξουμε την υγεία και την ασφάλεια τόσο των μαθητών και του εκπαιδευτικού προσωπικού όσο και αυτών που μετακινούνται από και προς τα σχολεία για να μεταφέρουν τα παιδιά. Προτεραιότητά μας η ασφάλειά τους», επισημαίνει ο περιφερειάρχης. Ενεργοποίηση 112 Νωρίτερα σήμερα, στάλθηκε μήνυμα μέσω του 112 στους κατοίκους της Αττικής, προειδοποιώντας τους για επικίνδυνα καιρικά φαινόμενα (ισχυρές καταιγίδες - θυελλώδεις άνεμοι) τις επόμενες ώρες.  
