Title:
Ενημερωτικά φυλλάδια τροχαίας θα διανείμουν αστυνομικοί σε γονείς και μαθητές σχολείων
Description:
Με αφορμή την έναρξη της νέας σχολικής περιόδου, αύριο Τετάρτη 11 Σεπτεμβρίου 2019, αστυνομικοί θα διανείμουν σε δημοτικά σχολεία σε όλη τη χώρα, ενημερωτικά φυλλάδια με συμβουλές οδικής ασφάλειας και κυκλοφοριακής αγωγής, τόσο για μαθητές, όσο και για γονείς. Πρόκειται για μία πρωτοβουλία του Αρχηγείου της Ελληνικής Αστυνομίας, που στοχεύει στην ενημέρωση αλλά και την ευαισθητοποίηση γονιών και μαθητών σχετικά με θέματα οδικής ασφάλειας, ιδίως κατά τις μετακινήσεις τους από και προς τα σχολικά συγκροτήματα. Μέσα από τα συγκεκριμένα φυλλάδια, δίνονται συμβουλές και περιγράφονται με απλό και κατανοητό τρόπο βασικοί κανόνες του Κώδικα Οδικής Κυκλοφορίας, για να ενημερωθούν οι μικροί μαθητές πως να κυκλοφορούν στον δρόμο με ασφάλεια. Επιπλέον, περιέχουν χρήσιμες οδηγίες για τους γονείς, έτσι ώστε να παρέχουν τη σωστή κυκλοφοριακή αγωγή στα παιδιά τους, δίνοντας το καλό παράδειγμα. Σε κάθε περίπτωση, η Ελληνική Αστυνομία υπενθυμίζει ότι η οδική ασφάλεια είναι υπόθεση όλων μας. Περισσότερες χρήσιμες συμβουλές είναι αναρτημένες στην ενότητα «Οδηγός του πολίτη» στην ιστοσελίδα της Ελληνικής Αστυνομίας. &amp;nbsp;
