Title:
Δήμος Χαλανδρίου προς “Χαλάνδρι σε Δράση”: «Σταματήστε να διαδίδετε fake news»
Description:
Με την ακόλουθη ανακοίνωση ο Δήμος Χαλανδρίου απαντά στη δημοτική παράταξη “Χαλάνδρι σε Δράση” αναφορικά με την ακύρωση των μαθητικών αγώνων στίβου «Ευριπίδεια 2022»:  Η παράταξη «Χαλάνδρι σε Δράση» ...ξαναχτύπησε, με fake news και αυτή τη φορά, κατηγορώντας τη δημοτική Αρχή ότι «ακύρωσε μία από τις πιο σημαντικές μαθητικές διοργανώσεις της πόλης μας», τα Ευριπίδεια. Δυστυχώς όμως για την κ. Αγαπητού τα Ευριπίδεια όχι μόνο ΔΕΝ ακυρώθηκαν, αλλά θα υλοποιηθούν αναβαθμισμένα το Φθινόπωρο, ώστε να μπορέσουν να συμμετάσχουν και τα αποκλεισμένα μέχρι τώρα παιδιά της Α’ και Β’ Γυμνασίου, που δεν μπορούσαν να πάρουν μέρος στις προηγούμενες διοργανώσεις. Η μόνη αλήθεια που περιέχεται στην εν λόγω ανακοίνωση της παράταξης «Χαλάνδρι σε Δράση» είναι ότι τα Ευριπίδεια είναι «μια από τις πιο σημαντικές μαθητικές διοργανώσεις της πόλης μας». Και γι’ αυτό ακριβώς το λόγο, θα υλοποιηθούν το Φθινόπωρο, με διευρυμένες δράσεις και συμμετοχές, αλλά και με τη στήριξη του ΣΕΓΑΣ. Για πρώτη φορά από την έναρξη του θεσμού, στη διοργάνωση που θα γίνει φέτος, θα συμμετάσχουν και μαθητές/τριες της ηλικιακής ομάδας Κ14, έτσι ώστε οι συμμετοχές να ξεκινάνε από τα παιδιά της Ε’ Δημοτικού και να φτάνουν έως την Β’ Γυμνασίου. Κατόπιν τούτων, περιμένουμε πλέον με ανυπομονησία την επόμενη ανακοίνωση με fake news της μείζονος αντιπολίτευσης. Υ.Σ. Προσοχή όμως γιατί με τόσα ψέματα, κινδυνεύετε να μην γίνεστε πιστευτοί, ακόμα και όταν θα λέτε την αλήθεια.  
