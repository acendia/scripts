Title:
Εκδήλωση του ΣΥΡΙΖΑ Χαλανδρίου στο Θέατρο Ρεματιάς
Description:
Η Οργάνωση Μελών ΣΥΡΙΖΑ-ΠΣ Χαλανδρίου μετά από 15 μήνες απομόνωσης, λόγω των μέτρων κατά της πανδημίας, διοργανώνει την πρώτη ανοιχτή πολιτική εκδήλωση, τηρώντας όλα τα απαραίτητα υγειονομικά μέτρα, την Τετάρτη 2 Ιουνίου 2021 και ώρα 19:30, στο Ευριπίδειο Θέατρο Ρεματιάς Χαλανδρίου, με θέμα: «Ταμείο Ανάκαμψης: Εργαλείο για την παραγωγική ανασυγκρότηση της χώρας και όχι για τη διεύρυνση των ανισοτήτων και την επανασύσταση του πελατειακού κράτους».  Μετά από 2 χρόνια διακυβέρνησης της ΝΔ έχει γίνει πλέον εμφανής η μεθοδευμένη επίθεση σε θεσμούς, εργασιακά δικαιώματα, νεολαία, πολιτισμό, περιβάλλον. Οι αντι-μεταρρυθμίσεις της Κυβέρνησης δημιουργούν το υπόβαθρο για την εφαρμογή μιας οικονομικής πολιτικής, που και με εργαλείο τη χρήση των πόρων του Ταμείου Ανάκαμψης, υποθηκεύει το παραγωγικό μέλλον της χώρας, διευρύνει τις ανισότητες και λειτουργεί εις βάρος της κοινωνικής πλειοψηφίας. Απέναντι στην κυβερνητική μονοφωνία της πλειοψηφίας των ΜΜΕ, ο ΣΥΡΙΖΑ-ΠΣ Χαλανδρίου απευθύνει ανοικτή πρόσκληση σε όλους τους δημοκρατικούς πολίτες για διάλογο και ενημέρωση πάνω στις θέσεις του ΣΥΡΙΖΑ-ΠΣ σχετικά με το Ταμείο Ανάκαμψης.  Κεντρικός ομιλητής: Ευκλείδης Τσακαλώτος, κοινοβουλευτικός εκπρόσωπος και συντονιστής οικονομικού κύκλου της βουλής του ΣΥΡΙΖΑ-ΠΣ, πρώην υπουργός Οικονομικών. Παρεμβάσεις θα κάνουν: Πατρίτσια Κυπριανίδου, ερευνήτρια Εθνικού Κέντρου Φυσικών Επιστημών Δημόκριτος, πρώην γεν. γραμματέας Έρευνας και Τεχνολογίας. Μάριος Αθανασίου, ηθοποιός, περιφερειακός σύμβουλος Αττικής με τη Δύναμη Ζωής. Την εκδήλωση συντονίζει η Τάνια Καραγιάννη, αναπληρώτρια εκπρόσωπος τύπου ΣΥΡΙΖΑ-ΠΣ.
