Title:
Συγκινητική η ανταπόκριση εργαζομένων και πολιτών στην έκτακτη αιμοδοσία της Περιφέρειας Αττικής
Description:
Πλήθος εργαζομένων και πολιτών ανταποκρίθηκαν στο κάλεσμα της Περιφέρειας Αττικής, κατόπιν σχετικής πρωτοβουλίας του περιφερειάρχη Αττικής Γ. Πατούλη και συμμετέχουν στην έκτακτη αιμοδοσία για την κάλυψη των αναγκών των τραυματιών από την τραγωδία στα Τέμπη. Η αιμοδοσία, η οποία διοργανώνεται σε συνεργασία με τη μονάδα αιμοδοσίας του νοσοκομείου «Λαϊκό», πραγματοποιείται στο ισόγειο του κεντρικού κτιρίου της Περιφέρειας (Συγγρού 15-17). Λόγω αυξημένης προσέλευσης η αιμοδοσία, η οποία είχε προγραμματισθεί να ολοκληρωθεί στη 1:30 το μεσημέρι, παρατείνεται μέχρι τις 3:00 μ.μ. Η αιμοδοσία απευθύνεται σε όλους τους εργαζόμενους της Περιφέρειας καθώς και σε όποιον πολίτη επιθυμεί να προσέλθει και να προσφέρει αίμα. Με αφορμή την συγκλονιστική συμμετοχή των εργαζόμενων και πολιτών, ο περιφερειάρχης Αττικής επισημαίνει σχετικά: «Η ανταπόκριση στα κάλεσμά μας είναι συγκινητική. Ευχαριστώ θερμά όλους τους συμπολίτες μας που συμμετέχουν. Η σκέψη μας είναι στις οικογένειες των θυμάτων στους οποίους εκφράζουμε τα πιο θερμά μας συλλυπητήρια και στους τραυματίες στους οποίους ευχόμαστε ταχεία ανάρρωση. Εργαζόμενοι της Περιφέρειας και πολίτες συμμετείχαν στην αιμοδοσία, στηρίζοντας τους συνανθρώπους μας που μας έχουν ανάγκη και αποδεικνύουν έμπρακτα ότι αυτές τις δύσκολες στιγμές για τη χώρα, είμαστε όλοι μαζί».  
