Title:
Απαίτηση γείτονα να υψωθεί μάντρα 4 μέτρων στο 13ο Δημοτικό Χαλανδρίου!
Description:
Ανακοίνωση της Ένωσης Συλλόγων Γονέων Μαθητών Χαλανδρίου: Υπερασπιζόματε το δικαίωμα των παιδιών στο ανοικτό σχολείο Αγαπητοί γονείς, Αγαπητοί συμπολίτες, Τα σχολεία είναι κύτταρα πολιτισμού, διαμορφώνουν την συμπεριφορά του αυριανού πολίτη, διαμορφώνουν την ψυχή των παιδιών μας, διαμόρφωσαν και διαμορφώνουν εμάς του ίδιους. Τα σχολεία δεν ενοχλούν, τα σχολεία δεν περιφράσσονται, τα σχολεία δεν απομονώνονται, τα σχολεία γκρεμίζουν τείχη, ανοίγουν πόρτες, ανοίγουν αγκαλιές, ανοίγουν δρόμους. Ως Ένωση Γονέων είμαστε στο πλευρό των εκπαιδευτικών, των γονέων και των μαθητών του 13ου Δημοτικού Χαλανδρίου καθώς και του Δήμου Χαλανδρίου που παλεύουν ενάντια στις παράλογες απαιτήσεις κατοίκου της γειτνιάζουσας με το σχολείο ιδιοκτησίας, που ζητά με δικαστική απόφαση πρωτοδικείου, την οποία ακατανόητα για εμάς κατάφερε να κερδίσει, να υψωθεί μάντρα 4 μέτρων στο σύνολο της περιμέτρου της αυλής του σχολείου και να πάψει η ζωή στο σχολείο, να σβήσουν τα φώτα, να πάψουν τα παιγνίδια, να σιωπήσουν οι φωνές των μαθητών, γιατί ….ενοχλούν! Δεν πρέπει να το επιτρέψουμε αυτό. Την Τετάρτη 20/6 και ώρα 9:00 π.μ. στα δικαστήρια της Ευελπίδων στο κτήριο 5 εκδικάζονται τα ασφαλιστικά μέτρα του Δήμου ενάντια στην απόφαση του πρωτοδικείου. Ο Δήμος ζητά να μην εφαρμοστεί αυτή η απόφαση μέχρι την κυρίως εκδίκαση της υπόθεσης που θα γίνει τον Γενάρη του 2019. Με αυτό τον τρόπο θα εμποδίσει τους ιδιοκτήτες της γειτνιάζουσας ιδιοκτησίας, να εφαρμόσουν αυτόκλητα την περίφραξη, δικαίωμα που τους έδωσε η απόφαση του δικαστηρίου του 2017. Καλούμε όλους τους γονείς και τους πολίτες του Χαλανδρίου να παραστούμε μαζικά στο δικαστήριο της Τετάρτης και να υπερασπιστούμε το δικαίωμα σε ένα ανοιχτό σχολείο και όχι σε ένα σχολείο κλουβί για τα παιδιά και τους δασκάλους που το υπηρετούν. Το Διοικητικό Συμβούλιο της Ένωσης Συλλόγων Γονέων Μαθητών Δήμου Χαλανδρίου &amp;nbsp;
