Title:
To δίκτυο του καφέ κάδου επεκτείνεται και στον Συνοικισμό Χαλανδρίου
Description:
Στην περιοχή του Συνοικισμού και το Πολύδροσο, αμέσως μετά, επεκτείνεται το επόμενο διάστημα, το δίκτυο του καφέ κάδου συλλογής βιοαποβλήτων. Από την Πέμπτη 10 Νοεμβρίου, οι κάτοικοι του Συνοικισμού (παλαιός και νέος) ενημερώνονται για όλα όσα πρέπει να γνωρίζουν για τον καφέ κάδο, έτσι ώστε να διασφαλιστεί η ορθή χρήση του, όταν θα ολοκληρωθεί η ανάπτυξη του δικτύου του τις επόμενες μέρες. Ήδη έχει ολοκληρωθεί το άπλωμα του καφέ κάδου στην περιοχή της Τούφας, όπου υλοποιούνται κανονικά και τα δρομολόγια των απορριμματοφόρων για τη συλλογή των βιοαποβλήτων. Σημειώνεται ότι, καθώς απλώνονται οι καφέ κάδοι μεγάλης χωρητικότητας, αποσύρονται οι μικροί καφέ κάδοι με κλειδί οι οποίοι λειτουργούσαν στο πλαίσιο του ευρωπαϊκού προγράμματος Waste4think. Αυτό το διάστημα αποσύρονται οι μικροί κάδοι από την περιοχή Ιωαννίνων - Πεντέλης - Δημοσθένους &amp;amp; Δ. Πλακεντίας. Παράλληλα, ξεκινάει σταδιακά και η απόσυρση των πράσινων κάδων από την περιοχή της Τούφας και από τα σημεία όπου υπάρχουν διπλοί και τριπλοί πράσινοι κάδοι, καθώς το τονάζ του καφέ κάδου αρχίζει να αυξάνεται. Η διαχείριση των βιοαποβλήτων στο Χαλάνδρι αλλάζει Παράλληλα με την ανάπτυξη του συστήματος χωριστής συλλογής των τροφικών αποβλήτων -για την εκτροπή τους από την ταφή και τη δημιουργία προϋποθέσεων για την αξιοποίησή τους- ο Δήμος Χαλανδρίου υλοποιεί αυτό το διάστημα τρία προγράμματα για την αποτροπή των απωλειών στα τρόφιμα, που αναμένεται να συμβάλουν σημαντικά στην αποτελεσματικότερη διαχείριση των βιοαποβλήτων στην πόλη. Υπό τη νεοσύστατη Μονάδα Αποτροπής Απωλειών Τροφίμων και Δημιουργίας Τροφικών Αποβλήτων του Δήμου Χαλανδρίου - Food Loss and Waste Prevention Unit (FLWPU), υλοποιούνται, τα προγράμματα τα ΗORIZON 2020 FoodRUs και ΤοΝοWaste, με επιστημονικό υπεύθυνο για το Χαλάνδρι τον κ. Γεράσιμο Λυμπεράτο, εντεταλμένο δημοτικό σύμβουλο για τη διαχείριση ανακυκλώσιμων υλικών, καθηγητή Ε.Μ.Π. και συντονιστή της μονάδας και το πρόγραμμα Erasmus+ Food Connection, με υπεύθυνο τον αντιδήμαρχο Περιβάλλοντος κ. Κώστα Ευθυμίου. Τι πετάμε στον καφέ κάδο ● Δημητριακά, ρύζι, άλευρα ● υπολείμματα τροφών, αποφάγια ● υπολείμματα και φίλτρα καφέ, φακελάκια τσάι ● κρέας, ψάρι, ζωικά προϊόντα ● λαχανικά ● φρούτα, φλούδες φρούτων ● χαρτί κουζίνας, χαρτοσακούλες ● γαλακτοκομικά ● τσόφλι αυγού, κουκούτσι ελιάς ● ξηροί καρποί και περιβλήματα ● στάχτη από τζάκι ● κλαδάκια, φύλλα, χώμα, γκαζόν, πριονίδι  
