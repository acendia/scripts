Title:
Οι Χαλανδραίοι έδειξαν και πάλι την αλληλεγγύη τους
Description:
Ξεπέρασε κάθε προσδοκία η ανταπόκριση των πολιτών του Χαλανδρίου στο κάλεσμα του Δήμου για συνδρομή των πυρόπληκτων Μέσα σε δύο ημέρες από το κάλεσμα του Δήμου Χαλανδρίου για συνδρομή των πυρόπληκτων, δεκάδες συμπολίτες μας έσπευσαν να προσφέρουν ό,τι ζητήθηκε ως αναγκαίο για τους πληγέντες από τις πυρκαγιές. «Πλημμύρισαν» τα δύο ΚΕΠ του Δήμου Χαλανδρίου που είχαν οριστεί ως σημεία συγκέντρωσης της βοήθειας. Συγκεντρώθηκαν τρόφιμα μακράς διαρκείας, βρεφικά είδη, είδη προσωπικής υγιεινής, υγειονομικό υλικό και τροφές και γατιά και σκυλιά. Εξίσου συγκινητική η συνδρομή των περίπου 30 εθελοντών -όλοι νέα παιδιά- που μια ολόκληρη ημέρα, το Σάββατο 7 Αυγούστου, ξεχώρισαν, ταξινόμησαν και πακετάρισαν όλα τα είδη ξεχωριστά. Τις επόμενες ημέρες, κατόπιν συνεννόησης του δημάρχου Χαλανδρίου Σίμου Ρούσσου με τους δημάρχους των περιοχών που επλήγησαν, η βοήθεια θα παραδοθεί στους ανθρώπους που την έχουν ανάγκη. «Η αλληλεγγύη είναι το όπλο μας» «Η τεράστια ανταπόκριση του κόσμου στο κάλεσμα του Δήμου για συνδρομή των πυρόπληκτων είναι μεγάλη παρηγοριά μέσα στην ανείπωτη καταστροφή των ημερών. Τα νέα παιδιά που εθελοντικά βοήθησαν στην οργάνωση της αποστολής αποδεικνύουν στην πράξη ότι η αλληλεγγύη είναι το όπλο μας. Τους ευχαριστούμε όλους για την ανταπόκριση, τη βοήθεια, την ανθρωπιά και κυρίως για την ελπίδα που στην κυριολεξία γεννιέται μέσα από τις στάχτες», σημείωσε ο δήμαρχος Χαλανδρίου Σίμος Ρούσσος. Ένα «ευχαριστώ» και στους ανθρώπους της «Βελανιδιάς» για την προσφορά σε νερό και φαγητό που αποδείχτηκε πολύτιμη κατά την οργάνωση της αποστολής.  
