Title:
Παγκόσμια Ημέρα Περιβάλλοντος και στην γειτονιά μας
Description:
Με την ευκαιρία της Παγκόσμιας Ημέρας Περιβάλλοντος πρέπει να τονίσουμε ότι είναι ημέρα περισυλλογής και απολογισμού. Η κλιματική αλλαγή, η συγκέντρωση του παγκόσμιου πληθυσμού στις πόλεις, και η υποχώρηση της πανίδας και της χλωρίδας από τις περιαστικές περιοχές, η λειψυδρία και η ενεργειακή επάρκεια, αποτελούν τα στοιχεία της επόμενης παγκόσμιας κρίσης. Μπροστά σ&#039; αυτόν τον ορίζοντα οι διεθνείς οργανισμοί έχουν τον ρόλο τους, οι κυβερνήσεις θα κληθούν να αντιμετωπίσουν επιπτώσεις με έντονα κοινωνικά προβλήματα και οι Δήμοι και ο Περιφέρειες θα υποχρεωθούν να δημιουργήσουν Ανθεκτικές Πόλεις. Είναι αναγκαίο όλοι να αναγνωρίσουμε ότι η παραβίαση των κανόνων προστασίας με σκοπό το κέρδος, ο υπερκαταλωτισμός ως ανθρώπινη ολοκλήρωση και η ατομοκεντρική συμπεριφορά είναι τα βασικά αίτια που μας έχουν φέρει στην ζώνη των μη αναστρέψιμων φαινομένων. Οι Διεθνείς Οργανισμοί, τα Κράτη, οι Περιφέρειες και οι Δήμοι πρέπει να αναλάβουν τις ευθύνες τους, να σχεδιάσουν με θάρρος συγκεκριμένες ολοκληρωμένες πολιτικές και να επιβάλλουν κανόνες δημόσιου συμφέροντος. Κάθε δήμος πρέπει να δώσει ιδιαίτερη έμφαση στην Πολιτική Προστασία, να σχεδιάσει μια μακροχρόνια πολιτική Διαχείρισης του Πρασίνου, να καθιερώσει όρους Βιώσιμης Κινητικότητας, να υιοθετήσει πολιτικές Πράσινων Προμηθειών και Εργων, να προχωρήσει στην Οργανωμένη Ενεργειακή Αναβάθμιση όλων των κτιρίων, να ενταχθεί στις Ενεργειακές Κοινότητες και να προχωρήσει άμεσα σε δράσεις Επανάχρησης υλικών και Κυκλικής Οικονομίας και τέλος να επανεξετάσει την διαχείριση των Υδάτινων Πόρων. Οι κάτοικοι από την μεριά τους πρέπει να συμμετάσχουν ενεργά και συνειδητά σε μια τέτοια ολοκληρωμένη πολιτική περιβάλλοντος. Να πιέσουν, να επιβραβεύσουν, να αναγνωρίσουν και να συμμετάσχουν στις όποιες προσπάθειες και να εμποδίσουν αλόγιστες και αυθόρμητες πολιτικές. Η Παγκόσμια Ημέρα Περιβάλλοντος δεν είναι ημέρα ευχών. Είναι ημέρα εκκίνησης μια νέας περιόδου και απολογισμού για την προηγούμενη. Είναι Ημέρα που αποτιμούμε την προσπάθεια που κάναμε, διορθώνουμε τα λάθη και βάζουμε νέους στόχους. ΚΟΥΓΙΟΥΜΤΖΟΠΟΥΛΟΣ ΧΑΡΗΣ, ΔΗΜΟΣΙΟΓΡΑΦΟΣ - myota.gr &amp;nbsp;
