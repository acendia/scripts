Title:
Συνελήφθη 44χρονος στο Χαλάνδρι για κατοχή όπλων, φωτοβολίδων και πυροτεχνημάτων
Description:
Συνελήφθη στο πλαίσιο της αυτόφωρης διαδικασίας, πρωινές ώρες της 18ης Μαΐου 2022 στο Χαλάνδρι, από αστυνομικούς της Υποδιεύθυνσης Ασφάλειας Δυτικής Αττικής, 44χρονος ημεδαπός, για παράβαση της νομοθεσίας περί όπλων και περί φωτοβολίδων και πυροτεχνημάτων. Ειδικότερα, μετά από έρευνα, αστυνομικοί της ανωτέρω Υπηρεσίας εντόπισαν αγγελία στο διαδίκτυο, σχετικά με πώληση πιστολιών κρότου από πωλητή που διατηρούσε σχετικό προφίλ. Ο φερόμενος ως πωλητής, κατελήφθη στην περιοχή του Χαλανδρίου να έχει στην κατοχή του δύο πιστόλια, τα οποία θα πωλούσε έναντι του συνολικού χρηματικού αντιτίμου των 670 ευρώ και συνελήφθη. Στην κατοχή του επίσης βρέθηκαν και κατασχέθηκαν, 2 γεμιστήρες, 5 κουτιά των 50 φυσιγγίων κρότου και 2 κουτιά μεταφοράς. Από έρευνα που επακολούθησε στην οικία του, βρέθηκαν και κατασχέθηκαν: 21 πιστόλια κρότου, 2 γεμιστήρες, 4.323 φυσίγγια κρότου, στιλέτο, 12 βεγγαλικά, 34 κροτίδες, 2 φορητοί ασύρματοι και 2 σπρέι πιπεριού. Ο συλληφθείς οδηγήθηκε στον Εισαγγελέα Πρωτοδικών Αθηνών.
