Title:
Σύλλογος Χαλανδρίου ΑΡΓΩ: Εκδήλωση για τα μέσα κοινωνικής δικτύωσης
Description:
O Πολιτιστικός - Επιστημονικός Σύλλογος Χαλανδρίου «ΑΡΓΩ» προσκαλεί στην εκδήλωση - συζήτηση με θέμα: «Μέσα κοινωνικής δικτύωσης, ψηφιακές πλατφόρμες: Μύθοι και πραγματικότητες». Ομιλητές: Άγγελος Σεριάτος, Υπ. Διδάκτορας Πολιτικής Επιστήμης, υπεύθυνος Πολιτικής Έρευνας της Prorata. Χάρης Παπαευαγγέλου, Υπ. Διδάκτορας στο Πανεπιστήμιο Toulouse III, ερευνητής online platforms &amp;amp; new media. Χρήστος Ζαγγανάς, Δικηγόρος, LLM, CIPP-E, CIRM, FIP, εκπροσωπώντας την οργάνωση HomoDigitalis, για την υπεράσπιση των δικαιωμάτων στην ψηφιακή εποχή. Τη συζήτηση θα συντονίσει ο Στέφανος Καμπάς, πρόεδρος του Συλλόγου «ΑΡΓΩ». Η εκδήλωση θα πραγματοποιηθεί τη Δευτέρα 12 Σεπτεμβρίου 2022 και ώρα 8:00 μ.μ., στον εξωτερικό χώρο της Δημοτικής Παιδικής Βιβλιοθήκης Χαλανδρίου «Μίμης Βασιλόπουλος» (Σόλωνος 6 &amp;amp; Παπαρρηγοπούλου, Χαλάνδρι). Λίγα λόγια για την εκδήλωση: Διανύουμε την τέταρτη δεκαετία συμβίωσης με το διαδίκτυο, ή ακριβέστερα, τον εμπορικό παγκόσμιο ιστό και τη δεύτερη δεκαετία με τις ψηφιακές πλατφόρμες και τα μέσα κοινωνικής δικτύωσης. Αν το διαδίκτυο ξεκίνησε με ενθουσιασμό και μια αίσθηση αισιοδοξίας για τον εκδημοκρατισμό της πρόσβασης σε πληροφορίες και, κατ’ επέκταση, της συμμετοχής στα κοινά, οι ψηφιακές πλατφόρμες ξεκίνησαν με έναν ενθουσιασμό για μεγαλύτερες ευκολίες, ανέσεις και, κατ’ επέκταση, κερδοφορία. Ειδικότερα, οι περισσότερες εταιρείες που αυτή τη στιγμή κυριαρχούν στο διαδίκτυο, ξεκίνησαν ως νεοφυείς εταιρείες που υπόσχονταν ρηξικέλευθες λύσεις μακριά από τον κρατικό έλεγχο, καθώς και εξατομικευμένες εμπειρίες για τους χρήστες μέσα από τη συγκέντρωση και ανάλυση δεδομένων τους. Το αποτέλεσμα ήταν η προοδευτική ιδιωτικοποίηση ενός σημαντικού μέρους του διαδικτύου και της δημόσιας σφαίρας μας, αλλά και η εξάπλωση των εργαλείων τους σε κάθε τομέα της κοινωνικής μας ζωής. Η συζήτηση αυτή έχει ως θέμα ακριβώς τα ζητήματα συλλογής προσωπικών και, εσχάτως, βιομετρικών δεδομένων με στόχο την εμπορευματοποίηση τους, καθώς και τα ψηφιακά δικαιώματα των πολιτών-χρηστών σε μία εποχή που κυβερνήσεις ανά τον κόσμο - και σε ανελεύθερα κράτη - επεξεργάζονται και προτείνουν ρυθμιστικά πλαίσια ελέγχου των πλατφορμών. Θα εξετάσουμε πώς γίνεται η οργάνωση και διαχείριση περιεχομένου και τι αντίκτυπο έχει στη διάδοση και αναπαραγωγή παραπληροφόρησης. Επίσης, θα συζητήσουμε το πώς δύναται να εργαλειοποιηθούν οι πλατφόρμες με στόχο τον επηρεασμό της κοινής γνώμης, κάτι που το είδαμε να συμβαίνει και στον πόλεμο στην Ουκρανία. Ακόμη θα συζητήσουμε για τις εφαρμογές παρακολούθησης πολιτών και έρευνες σχετικά με αυτές. Τέλος, θα αναφερθούμε στις νέες εξαγγελίες του τεχνολογικού κόσμου, από το &quot;metaverse&quot; στο &quot;web3&quot;, και το πώς διαμορφώνεται η νέα ψηφιακή εποχή.  
