Title:
Περιφέρεια Αττικής: Αυτοκινούμενος κλαδοτεμαχιστής στην Πεντέλη και νέος χλοοτάπητας στο γήπεδο Μελισσίων
Description:
Δύο νέες παρεμβάσεις στον Δήμο Πεντέλης, συνολικού προϋπολογισμού 800.000 ευρώ, πρόκειται να χρηματοδοτήσει η Περιφέρεια Αττικής. Η πρώτη αφορά στην αναβάθμιση της διαχείρισης των αστικών στερεών αποβλήτων με την προμήθεια αυτοκινούμενου κλαδοτεμαχιστή και η δεύτερη στον εκσυγχρονισμό του γηπέδου ποδοσφαίρου της Δημοτικής Κοινότητας Μελισσίων. Ειδικότερα το Περιφερειακό Συμβούλιο ομόφωνα ενέκρινε, στις 7/5/2019, τις σχετικές εισηγήσεις της Αντιπεριφερειάρχη Βόρειου Τομέα Αθηνών, Σοφίας Κορωναίου-Καμπά, για την προμήθεια: Yπερσύγχρονου αυτοκινούμενου κλαδοτεμαχιστή, με δυνατότητα επεξεργασίας και τεμαχισμού τουλάχιστον 100m3/ώρα πράσινων απορριμμάτων (κλαδιά, πράσινο, κλαδέματα &amp; κορμούς διαμέτρου 350-500mm), με προϋπολογισμό 500.000,00€ (συμπεριλαμβανομένου ΦΠΑ). Ο κλαδοτεμαχιστής θα αποτελείται από το πλαίσιο μεταφοράς (ερπυστριοφόρο όχημα), τον λειοτεμαχιστή πράσινων απορριμμάτων και τον γερανό με αρπάγη τροφοδοσίας ξυλείας. Συνθετικού χλοοτάπητα που θα τοποθετηθεί στο γήπεδο ποδοσφαίρου της Δημοτικής Κοινότητας Μελισσίων, επί των οδών Τσιμπρικίδη και Παλαιών Πατρών Γερμανού, συνολικής επιφάνειας περίπου 7.500,00 τ.μ., με προϋπολογισμό 298.964,00€ (συμπεριλαμβανομένου ΦΠΑ). Οι εργασίες που θα γίνουν αφορούν, μεταξύ άλλων, στην αποξήλωση παλαιού υπάρχοντος συνθετικού χλοοτάπητα, στη διαμόρφωση τόσο της σκάφης έδρασης του χλοοτάπητα, όσο και των κατάλληλων ρύσεων για την απορροή των ομβρίων υδάτων, στην τοποθέτηση του συνθετικού χλοοτάπητα και χαλαζιακής άμμου και οικολογικού καουτσούκ.
