Title:
Graffiti με “το δέντρο της σοφίας” στους τοίχους του 1ου Λυκείου Χαλανδρίου
Description:
Ύμνο στη χαρά και τη δημιουργία αποτελεί το εντυπωσιακό graffiti που δημιούργησαν στους τοίχους του 1ου Λυκείου της πόλης οι καλλιτέχνες Michel Velt και Roos Vink*, από το Groningen της Βόρειας Ολλανδίας. Κεντρική θέση στην τοιχογραφία έχει μια νεαρή γυναίκα που περιβάλλεται από την πορτοκαλιά, την οποία αγκαλιάζει, ως κάτι πραγματικά πολύτιμο και μοναδικό, με τον τρόπο, ίσως, που θα έπρεπε να «αγκαλιάζουμε» τη Φύση, προκειμένου να συνεχίσει να μας προσφέρει τα δώρα της. Το καλλιτεχνικό δίδυμο Roos Vink και Michel Velt, που ταξιδεύουν με το βανάκι τους ανά τον κόσμο, αναζητώντας χώρους για να δημιουργήσουν, προσέγγισαν τον Δήμο Χαλανδρίου μέσω της εταιρείας Awesome Athens Experience, που οργάνωσε το 1ο Street Art Festival στο Χαλάνδρι, και ανέλαβαν να υλοποιήσουν την πρόταση του Δήμου για μια μεγάλη τοιχογραφία στο 1ο Λύκειο Χαλανδρίου. Ο Δήμος Χαλανδρίου τους πρόσφερε φιλοξενία στο ΚΑΠΗ Χαλανδρίου, γερανό και χρώματα για τη δουλειά τους, η οποία κατέληξε στο υπέροχο «δέντρο της σοφίας». «Η ιδέα προέκυψε όταν είδαμε όλα αυτά τα δέντρα γύρω από το σχολείο (νεραντζιές). Σκεφτήκαμε ότι θα ήταν πολύ ωραίο να ζωγραφίσουμε κάτι σχετικό, αφού υπάρχουν πολλά τέτοια δέντρα σε όλη την πόλη. Δέντρα που μεγαλώνουν που καρπίζουν όπως τα παιδιά του σχολείου που αναπτύσσονται και μεγαλώνουν. Θέλαμε να δείξουμε τον τρόπο που συνδέονται όλα τα πράγματα στη Φύση. Φτιάξαμε λοιπόν μια θεά ή μια μητέρα, αν θέλετε, που μας δείχνει ακριβώς τον τρόπο που συνδέονται αρμονικά όλα τα πράγματα στη Φύση», σημείωσε η δημιουργός Roos Vink. Πολύ χαρούμενος για το έργο δήλωσε με τη σειρά του ο Michel Velt, τονίζοντας μεταξύ άλλων: «Ταξιδέψαμε από την Ολλανδία, στην Ιταλία και σε όλες τις ενδιάμεσες χώρες μέχρι να φτάσουμε στην Αθήνα. Ταξιδεύουμε με ένα βανάκι για περίπου ένα μήνα και ζωγραφίζουμε στις χώρες από όπου περνάμε. Η Αθήνα ήταν ο τελευταίος μας προορισμός και μόλις ολοκληρώσουμε την τοιχογραφία, θα επιστρέψουμε στη χώρα μας. […] Ήταν πολύ ωραία, ρυθμίστηκαν όλα πολύ καλά και είμαστε πολύ χαρούμενοι που μπορέσαμε να κάνουμε αυτό το έργο!». * Οι δημιουργοί Roos Vink και Michel Velt είναι απόφοιτοι της Ακαδημίας Τέχνης «Minerva» του Groningen της Ολλανδίας https://www.youtube.com/watch?v=IF2nLvJPFl0 Πλήρης ανακαίνιση του παλαιότερου λυκείου της πόλης Η εντυπωσιακή τοιχογραφία συμπληρώνει τη σταδιακή μεταμόρφωση του παλαιότερου λυκείου της πόλης αλλά και του γειτονικού γυμνασίου, δεδομένου ότι στο σχολικό συγκρότημα έχουν ήδη υλοποιηθεί: Κατασκευή χώρων υγιεινής και ραμπών για άτομα με αναπηρία Εγκατάσταση μονώσεων στις ταράτσες Αντικατάσταση όλων των κουφωμάτων Αντικατάσταση όλων των λαμπτήρων με LED Ελαιοχρωματισμοί στους εσωτερικούς χώρους και τους εξωτερικούς τοίχους. Θα ακολουθήσει η πλήρης ανακαίνιση των αύλειων χώρων του σχολικού συγκροτήματος.  
