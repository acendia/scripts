Title:
Ολοκληρώθηκε με επιτυχία η α’ περίοδος της δημιουργικής απασχόλησης στα σχολεία του Χαλανδρίου
Description:
Ολοκληρώθηκε με επιτυχία η α’ περίοδος (27/6-12/7/2023) του Προγράμματος Καλοκαιρινής Δημιουργικής Απασχόλησης στα επτά σχολικά συγκροτήματα, δημοτικά και νηπιαγωγεία, του Δήμου Χαλανδρίου, με τη συμμετοχή 800 παιδιών, αριθμός αντίστοιχος με τις αιτήσεις που υποβλήθηκαν. Το Πρόγραμμα υλοποιείται αποκλειστικά με πόρους του Δήμου Χαλανδρίου και είναι δωρεάν για όλες τις εξυπηρετούμενες οικογένειες. Οι αιτήσεις για τη συμμετοχή των παιδιών υποβλήθηκαν, για πρώτη φορά, ηλεκτρονικά, μέσω της πλατφόρμας demos365.  Για την απρόσκοπτη λειτουργία του προγράμματος έγινε πρόσληψη 40 παιδαγωγών πανεπιστημιακής εκπαίδευσης, όλων των ειδικοτήτων, εικαστικών, θεατρολόγων, γυμναστών, νηπιαγωγών, μουσικών και νοσηλευτών. Υπήρξε επίσης υποστήριξη και από μουσικούς της Φιλαρμονικής του Δήμου Χαλανδρίου. Το καθημερινό πρόγραμμα εμπλουτίσθηκε με πιλοτικές βιωματικές δράσεις οι οποίες ευαισθητοποίησαν τα παιδιά σε ζητήματα αναπηρίας και φιλοζωίας. Οι μικροί μας φίλοι παρακολούθησαν με ζωηρό ενδιαφέρον τις αντίστοιχες εκδηλώσεις, διατυπώνοντας ερωτήματα και ερχόμενοι σε επαφή με δύο σημαντικά ζητήματα της σύγχρονης κοινωνικής πραγματικότητας. H β’ περίοδος ξεκίνησε στις 13/7 και θα ολοκληρωθεί στις 28/7, με τη συμμετοχή, αντίστοιχα, άλλων 800 παιδιών. Κατά τη διάρκειά της, προγραμματίζονται θεατρικές παραστάσεις σε όλα τα σχολικά συγκροτήματα, στις 26, 27 και 28/7, οι οποίες θα πραγματοποιηθούν με την ευγενική υποστήριξη της Διεύθυνσης Πολιτισμού του Δήμου Χαλανδρίου.  Με αφορμή την ολοκλήρωση της α’ περιόδου του προγράμματος, η αντιδήμαρχος Παιδείας &amp;amp; Προσχολικής Αγωγής Ιωάννα Αθανασάτου τόνισε: «Γνωρίζουμε πόσο σημαντική είναι για τις οικογένειες η δυνατότητα δημιουργικής απασχόλησης των παιδιών κατά την καλοκαιρινή περίοδο και γι’ αυτό καταβάλαμε κάθε δυνατή προσπάθεια για την πραγματοποίηση του προγράμματος, παρά τις διάφορες δυσκολίες που αντιμετωπίσαμε αρχικά. Η ανταπόκριση των οικογενειών και των παιδιών είναι μεγάλη (1600 εγγραφές) και είναι η επιβράβευση των προσπαθειών του Δήμου, της δ/νσης Παιδείας, των παιδαγωγών, καθώς και όλου του προσωπικού καθαριότητας και φύλαξης των σχολείων, που επιστρατεύτηκαν για την ομαλή λειτουργία του προγράμματος. Θα ήθελα να ευχαριστήσω θερμά τη Σχολική Επιτροπή της Πρωτοβάθμιας Εκπαίδευσης, τη διεύθυνση και τον αρμόδιο αντιδήμαρχο Πολιτισμού καθώς και τη Δημοτική Επιχείρηση Φλύα ΑΕ, για την στήριξη που προσέφεραν».  
