Title:
Παραλίες-διαμάντια σε απόσταση αναπνοής από την Αθήνα
Description:
Δέκα ελεύθερες και ωραίες παραλίες που θα σας δώσουν την αίσθηση διακοπών H καλοκαιρινή μας διάθεση παραμένει στα ύψη και δεν βλέπουμε την ώρα να προγραμματίσουμε την επόμενη εξόρμηση για δροσιστικά μακροβούτια. Παραθέτουμε παρακάτω μια σειρά από υπέροχες παραλίες οι οποίες βρίσκονται μια ανάσα από την Αθήνα, αλλά πολλοί δεν γνωρίζουν. Παραλίες που μοιάζουν νησιώτικες, με ωραία τοπία και γαλανά νερά, που υπόσχονται πραγματική χαλάρωση και ταυτόχρονα δεν θα σας βάλουν σε πολλά... έξοδα. Καλές βουτιές! Αλθέα Βρίσκεται ακριβώς μπροστά στον ομώνυμο οικισμό, στο δεξί σας χέρι (ερχόμενοι από Αθήνα) μετά τη μεγάλη και πάλλευκη εκκλησία της Αγίας Μαρίνας, στην Ανατολική Αττική (περίπου 40 χλμ. από το κέντρο της Αθήνας). Για να την προσεγγίσετε θα αφήσετε το αυτοκίνητό σας στο πάρκινγκ και θα κατηφορίσετε τα σκαλάκια που θα σας οδηγήσουν στην παραλία. Πρόκειται για έναν κολπίσκο με αμμουδερή ακτή και βοτσαλάκια μέσα στη θάλασσα. Δεν είναι οργανωμένη, γι&#039; αυτό φροντίστε να έχετε μαζί σας τα απαραίτητα. ΚΑΠΕ Λεγραινά Λίγο πριν τα Λεγραινά, στο νότιο τμήμα της Αττικής (62 χλμ. από το κέντρο της Αθήνας) και με κατεύθυνση προς Σούνιο, θα συναντήσετε μία πινακίδα που γράφει «Ιδιοκτησία ΚΑΠΕ». Εκεί, θα στρίψετε και θα ακολουθήσετε το χωματόδρομο που θα σας οδηγήσει στην πιο φημισμένη «κρυφή» παραλία της Αττικής. Η αμμουδιά και τα γαλαζοπράσινα νερά θα σας κάνουν να πιστέψετε πως βρίσκεστε σε κάποιο νησί του Αιγαίου. Η ακτή δεν είναι οργανωμένη, γι’ αυτό φροντίστε να έχετε προμηθευτεί τα απολύτως απαραίτητα για μια ημέρα στην παραλία. Συνδυάστε την επίσκεψή σας με μια βόλτα στο Ναό του Ποσειδώνα στο Σούνιο, ο οποίος βρίσκεται σε κοντινή απόσταση. Ψάθα Μεγάλη και ελεύθερη παραλία μήκους 2,5 χλμ. στον Κορινθιακό Κόλπο, 60 χλμ. δυτικά από το κέντρο της Αθήνας, μετά το Αλεποχώρι και πριν το Πόρτο Γερμενό. Έχει ωραίο βότσαλο και καθαρά βαθυγάλαζα νερά, ενώ μπροστά στην παραλία υπάρχουν επιλογές σε καφέ, ταβέρνες και ουζερί με φρέσκο θαλασσινό φαγητό. Δικαστικά Μαραθώνας Η πρόσβαση στην παραλία των Δικαστικών στο Μαραθώνα, μετά την αμμώδη ακτή στου Σχινιά, δεν είναι ιδιαίτερα εύκολη. Ωστόσο, αξίζει τον κόπο να επισκεφτείτε την ακτή (στην ουσία πρόκειται για βράχια), καθώς τα καθαρά και δροσερά, βαθιά νερά της θάλασσας θα σας ανταμείψουν και με το παραπάνω. Θα την προσεγγίσετε, αφού διασχίσετε τον οικισμό με τις εντυπωσιακές βίλες και θα απολαύσετε τον ήλιο και τη θάλασσα ξαπλωμένοι πάνω στα βράχια. Υπάρχουν και αρκετά κρυφά σημεία για τους οπαδούς του γυμνισμού. Άγιος Νικόλαος Αναβύσσου Λίγο πριν τη μεγάλη παραλία της Αναβύσσου και αφού συναντήσετε την πινακίδα για τη Σχολή Τουριστικών Επαγγελμάτων, στρίβετε δεξιά (ερχόμενοι από Αθήνα) και ακολουθείτε τη ροή του δρόμου για να κατευθυνθείτε προς την ακτή. Από τους δύο κόλπους, αυτός που βρίσκεται αριστερά (έτσι όπως αντικρίζετε το εκκλησάκι του Αγίου Νικολάου απέναντί σας) είναι ανοργάνωτος, ενώ αυτός που είναι δεξιά διαθέτει beach bar. Η παραλία είναι αμμώδης και από τις δύο πλευρές. Κάποιες φορές σηκώνει κύμα, λόγω του ότι οι δύο κόλποι δεν προστατεύονται από τον αέρα. Πασαλιμάνι Σουνίου Βρίσκεται στην περιοχή Πασά Σουνίου και αποτελεί ένα από τα καλύτερα κρυμμένα μυστικά της Αττικής. Θα φτάσετε εκεί αφού στρίψετε στο 72ο χλμ. της λεωφόρου Αθηνών-Σουνίου και διασχίσετε τον οικισμό Πασά. Η παραλία δεν είναι οργανωμένη, αλλά η χρυσή άμμος και η βαθιά, πεντακάθαρη θάλασσα θα σας ανταμείψουν. Χάρακας Μπορεί να βρίσκεται λίγο μακριά από το κέντρο της Αθήνας (στα όρια της Κερατέας με το Λαύριο με κατεύθυνση προς Αθήνα) ωστόσο, το σκηνικό θα σας αποζημιώσει σίγουρα για τη σχετική ταλαιπωρία την οποία θα υποστείτε για να την προσεγγίσετε. Θα ενθουσιαστείτε με τα καθαρά νερά και την ψιλή αμμουδιά. Μικρό &amp; Μεγάλο Σέσι Στο Σέσι Γραμματικού, περίπου 25 χιλιόμετρα μετά τον Τύμβο του Μαραθώνα, δύο μοναδικές παραλίες -το μικρό και το μεγάλο Σέσι- θα γίνουν το καλοκαιρινό καταφύγιο σας. Το σκηνικό περιλαμβάνει καθαρά νερά, ψιλό βότσαλο, άμμο και αλμυρίκια που φτάνουν σχεδόν μέχρι τη θάλασσα προσφέροντας τη σκιά τους. Ό,τι πρέπει για ήσυχο μπάνιο. Ερωτοσπηλιά Η παραλία της Ερωτοσπηλιάς βρίσκεται πολύ κοντά στο Πόρτο Ράφτη και απέχει 43 χλμ. από το κέντρο της πόλης. Έχει βράχια και σπηλιές, αλλά δεν είναι οργανωμένη, ενώ διαθέτει μία καντίνα για τα απολύτως απαραίτητα. Για να την προσεγγίσετε, πρέπει να κατηφορίσετε ένα μικρό μονοπάτι με τα πόδια. Τα νερά της (όταν δεν γίνεται χαμός από κόσμο) είναι πολύ καθαρά. Θυμάρι Λίγο μετά την Παλαιά Φώκαια, περίπου 55 χλμ. από το κέντρο της Αθήνας, θα συναντήσετε αυτή την παραλία που είναι στρωμένη με άμμο και ψιλό χαλικάκι. Είναι γνωστή κυρίως στους κατοίκους της περιοχής, αλλά και τους πιο «ψαγμένους» λουόμενους της πόλης, αφού διαθέτει αρκετά καθαρά και ρηχά νερά (ιδανική και για οικογένειες) για τα δεδομένα της Αττικής. Προμηθευτείτε τα απολύτως απαραίτητα από την περιοχή της Παλαιάς Φώκαιας ή την Ανάβυσσο. Πηγή: www.greekguide.com &amp;nbsp;
