Title:
Παναγιώτης Βάσιος: «Η σημερινή διοίκηση του Δήμου Χαλανδρίου προσπάθησε αλλά απέτυχε να λύσει το θέμα των Ρομά
Description:
Ανακοίνωση του επικεφαλής της δημοτικής παράταξης “Χαλάνδρι Απόφαση Ευθύνης” Παναγιώτη Βάσιου, αναφορικά με τη μετεγκατάσταση των Ρομά του Νομισματοκοπείου: Ένα από τα μεγάλα θέματα που απασχολούν την πόλη μας είναι η λειτουργία του καταυλισμού των Ρομά στην περιοχή του Νομισματοκοπείου. Το ζήτημα είναι πολύπλευρο, πολιτικά, νομικά και κοινωνικά εξ ου και θα έπρεπε να αντιμετωπίζεται πολύπλευρα. Η βασική προεκλογική εξαγγελία της διοίκησης Ρούσου ήταν το κλείσιμο του καταυλισμού και η διασπορά των Ρομά στον αστικό ιστό. Συγκεκριμένα μας έλεγαν: «για το καλό των Ρομά,… να συμβάλλει ο Δήμος σ’ αυτό να διαχυθούν όχι ως γκέτο ή καταυλισμός και να μεταφερθούν κάπου αλλού, αλλά να διαχυθούν μέσα στον αστικό ιστό.» Το πρόγραμμα του δήμου που εφαρμόστηκε και αφορούσε «διαμονή των Ρομά σε μισθωμένες κατοικίες» ήταν «προσωρινό» και εκ των πραγμάτων απέτυχε. Όσον μας αφορά: Όταν συζητήθηκε το θέμα αυτό στο Δ.Σ Χαλανδρίου στις 18.12.2019 τους είπαμε ξεκάθαρα: «Θεωρούμε ότι η προσωρινή λύση που προωθεί η διοίκηση του Δήμου Χαλανδρίου δηλ. η ενοικίαση κατοικιών και η επιδότησης του ενοικίου κ.α καθώς και ο διασκορπισμός τους εντός της πόλης μας, αφενός δεν λύνει το πρόβλημα στέγασης και αφετέρου δημιουργεί καταστάσεις περίπλοκες». Δυστυχώς φίλες και φίλοι δεν εισακουστήκαμε. Στη συνέχεια μας έλεγαν στο Δ.Σ «Να πάρουν ένα εφάπαξ και να απομακρυνθούν να ησυχάσουμε!». Προ ημερών οι αρμόδιοι του Δήμου Σπάτων δεν επέτρεψαν την εγκατάσταση 6 οικίσκων στην περιοχή του, για στέγαση Ρομά του καταυλισμού Νομισματοκοπείου και οι επακολουθούσες συμπεριφορές της διοίκησης του δήμου μας δείχνουν ότι δεν υπάρχει σοβαρός σχεδιασμός δηλ. όλα γίνονται στο πόδι.    Στο σημερινό Δ.Σ όπου συζητούνταν το εν λόγω θέμα, όπως πληροφορήθηκα, αποχώρησαν δημοτικοί σύμβουλοι της αντιπολίτευσης διαμαρτυρόμενοι για «απαξιωτική»  συμπεριφορά του Δημάρχου σε δημοτικό σύμβουλο. Κατά την άποψη μας η σημερινή διοίκηση του δήμου προσπάθησε αλλά απέτυχε να λύσει το μεγάλο αυτό θέμα που απασχολεί την πόλη μας τα τελευταία 40 χρόνια. Διαπιστώθηκε και στην περίπτωση μας ότι η θεωρία από την πράξη απέχει παρασάγγας. Ο ΚΑΤΑΥΛΙΣΜΟΣ ΕΙΝΑΙ ΕΔΩ – ΔΑΠΑΝΗΘΗΚΑΝ ΠΟΛΛΑ ΧΡΗΜΑΤΑ    Σήμερα, αυτά που τους λέγαμε, τα επιβεβαιώνει και η Περιφέρειας Αττικής η οποία με δημοσίευση, μας λέει ότι το 2017 «σχεδίασαν ένα πιλοτικό πρόγραμμα για τους Ρομά του Χαλανδρίου, που προσυπέγραψε και η σημερινή Διοίκηση, το οποίο εντάχθηκε στο ΠΕΠ Αττικής αλλά αφορούσε μια πιλοτική δράση επιδότησης ενοικίου για 40 οικογένειες. Δεν αφορούσε το σύνολο των Ρομά του Χαλανδρίου και τη μετεγκατάστασή τους.» Επίσης αρμόδιοι της Περιφέρειας Αττικής λένε για καταγγελίες, ειδικότερα «……Αυτές οι καταγγελίες, αλλά και διαπιστώσεις για δυσκολίες υλοποίησης (όπως π.χ. άγονοι διαγωνισμοί για εξεύρεση κατάλληλων κατοικιών) της συγχρηματοδοτούμενης δράσης «επιδότησης ενοικίου για περιθωριοποιημένες ομάδες όπως Ρομά»,  είχαν ως αποτέλεσμα να παρέμβουν οι υπηρεσίες της Ευρωπαϊκής Επιτροπής και να απενταχθούν οι πράξεις από την τρέχουσα προγραμματική περίοδο..(πηγή διαδίκτυο). … Εμείς λέμε να συνεχιστούν όλες οι δράσεις πρόνοιας, περίθαλψης, απασχόλησης, εκπαίδευσης κ.α. Το θέμα της μετεγκατάστασης η μεταστέγασης οφείλει να το χειριστεί  η κεντρική Κυβέρνηση σε συνεργασία με του δήμους αξιοποιώντας υπάρχουσες πηγές χρηματοδότησης. Οι Δήμοι οφείλουν να συνεργαστούν σε αυτή την κατεύθυνση σε πνεύμα συνεργασίας και με γνώμονα την κοινή συμβολή στην επίλυση του ζητήματος. Τραμπούκικες ενέργειες και κινήσεις, ακόμα και αν τηρείται η αρχή της νομιμότητας, είναι απαγορευτικές ενόψει των πολύπλευρων διαστάσεων του όλου ζητήματος. Παναγιώτης ΒάσιοςΔημοτικός Σύμβουλος Χαλανδρίου“Χαλάνδρι Απόφαση Ευθύνης”  
