Title:
Δήμος Χαλανδρίου: Δεύτερη αποστολή ανθρωπιστικής βοήθειας στο Αϊβαλί για τους σεισμόπληκτους της Τουρκίας
Description:
Στο Αϊβαλί βρέθηκε για δεύτερη φορά, στις 27 Απριλίου 2023, αντιπροσωπεία του Δήμου Χαλανδρίου για να παραδώσει ανθρωπιστική βοήθεια 500 κιβωτίων, η οποία συγκεντρώθηκε το προηγούμενο διάστημα από τις προσφορές των συμπολιτών μας, στο πλαίσιο της καμπάνιας που οργάνωσε για τους σεισμόπληκτους της Τουρκίας η «Αλληλεγγύη για Όλους». Παραδόθηκαν 26 παλέτες με τρόφιμα μακράς διάρκειας, κουβέρτες, υπνόσακους, είδη προσωπικής υγιεινής και είδη ρουχισμού. Την αποστολή, που έφτασε στο Αϊβαλί μέσω Μυτιλήνης, συνόδευσαν η αντιδήμαρχος Τεχνικών Υπηρεσιών Έλενα Χριστούλη, η δημοτική σύμβουλος Χριστίνα Μαχαίρα και τα μέλη της οργάνωσης «Αλληλεγγύη για Όλους», Παρασκευάς Ποθητός και Πέγκυ Δημητρακοπούλου. Πολύτιμη η βοήθεια, στην ασφαλή παράδοση της αποστολής, των στελεχών του τελωνείου Μυτιλήνης και των λιμενεργατών που φρόντισαν για τη διεκπεραίωση όλων των απαραίτητων διαδικασιών αλλά και τη φορτοεκφόρτωση των κιβωτίων. Εξίσου καθοριστική για την υλοποίηση της δράσης, όπως σημείωσε η αντιδήμαρχος Τεχνικών Υπηρεσιών Έλενα Χριστούλη, ήταν η συμμετοχή των εργαζομένων του Δήμου και των εθελοντών/τριών που ξεχώρισαν, τακτοποίησαν και συσκεύασαν τα είδη που γενναιόδωρα προσφέρθηκαν. Η πρώτη αποστολή στο Αϊβαλί είχε πραγματοποιηθεί την Παρασκευή 3 Μαρτίου 2023, με την παράδοση άλλων 500 κιβωτίων ανθρωπιστικής βοήθειας.  
