Title:
Η εκδήλωση για τον δημόσιο απολογισμό πεπραγμένων της διοίκησης του Δήμου Χαλανδρίου
Description:
Ανακοίνωση του Δήμου Χαλανδρίου αναφορικά με την&amp;nbsp;εκδήλωση για τον δημόσιο απολογισμό: Με τη συμμετοχή εκατοντάδων πολιτών φιλοξενήθηκε την Κυριακή 3 Μαρτίου στον κινηματογράφο της πόλης «Αθηνά» η εκδήλωση για τον δημόσιο απολογισμό των πεπραγμένων της διοίκησης του Δήμου Χαλανδρίου στο πλαίσιο ανοιχτού δημόσιου διαλόγου. Παρά το γεγονός ότι, όπως προβλέπεται, ο δημόσιος απολογισμός ήταν προγραμματισμένο να πραγματοποιηθεί στη βάση ειδικής συνεδρίασης του δημοτικού συμβουλίου, κάτι τέτοιο δεν ήταν εφικτό αφοί όλοι/ες οι δημοτικοί σύμβουλοι της αντιπολίτευσης ήταν απόντες/ούσες, γεγονός που δεν εξασφάλισε την απαραίτητη για τη διεξαγωγή του δημοτικού συμβουλίου απαρτία. Δεδομένης της ανοιχτής πρόσκλησης προς τους πολίτες και τους κοινωνικούς φορείς της πόλης όμως οι εκπρόσωποι της διοίκησης παρέμειναν στις θέσεις τους προκειμένου να πραγματοποιήσουν την ενημέρωση των πολιτών, όπως αυτή είχε προαναγγελθεί, αλλά και για να ακούσουν τις δικές τους τοποθετήσεις. Η συζήτηση ξεκίνησε με την εισήγηση του δημάρχου Χαλανδρίου Σίμου Ρούσσου, ύστερα από περίπου μια ώρα καθυστέρηση και ύστερα από την προσπάθεια δημοτικών συμβούλων που ενώ επισήμως είχαν δηλώσει απόντες/ούσες επεχείρησαν να πάρουν τον λόγο εκτός διαδικασίας και αρνούμενοι/ες να συνεργαστούν με την πρόεδρο του δημοτικού συμβουλίου για την εύρυθμη οργάνωση της συζήτησης. Μετά την αποχώρησή τους, καθώς και την αποχώρηση ομάδας πολιτών που δεν θέλησαν να μείνουν για να συζητήσουν, όπως κατ’ επανάληψη τους προτάθηκε από τη διοίκηση, το αντικείμενο της διαφωνίας τους με τη δημοτική αρχή, ο δήμαρχος προχώρησε σε συνοπτικό απολογισμό του συνολικού έργου της διοίκησης. Ξεκινώντας την ομιλία του ο δήμαρχος έκανε μια σύντομη αναφορά στις συνθήκες που η σημερινή διοίκηση παρέλαβε από την προηγούμενη. Όπως είπε, μολονότι πράγματι τα ταμειακά διαθέσιμα χρήματα της πόλης που επικαλείται η παράταξη του τέως δημάρχου ήταν 12,8 εκ. ευρώ, τα χρέη του δήμου ανέρχονταν στα 6,2 εκ. ευρώ κάνοντας την οικονομική αναλογία περίπου ένα προς δύο. Υπογράμμισε ωστόσο ότι η σημερινή αντιστοιχία είναι ένα προς τέσσερα καθώς το ταμειακά διαθέσιμο ποσό του δήμου ανέρχεται σήμερα σε 17.170.000 ενώ το χρέος του είναι 3,9 εκ ευρώ. Κατά τη συγκριτική αποτίμηση του έργου της σημερινής διοίκησης, ο δήμαρχος τόνισε ότι όταν ανέλαβε η παράταξή του οι δημότες επιβαρύνονταν με υπέρογκα δημοτικά τέλη χωρίς ανταποδοτικότητα καθώς το Χαλάνδρι ήταν μια πόλη «εγκαταλελειμμένη και βρώμικη» ενώ σήμερα έχουν μειωθεί κατά 20% με όρους υψηλής ανταποδοτικότητας. Ο επικεφαλής της διοικούσας παράταξης ανέφερε ότι οι προμήθειες της τέως διοίκησης για τον εξοπλισμό της υπηρεσίας καθαριότητας ήταν μηδενικές ενώ το κόστος συντήρησης των οχημάτων έφτανε τα 800.000 ευρώ σε σύγκριση με τα σημερινά δεδομένα που οι δαπάνες συντήρησης έχουν συρρικνωθεί στα 170.000 ευρώ την ίδια ώρα που ο εξοπλισμός έχει αυξηθεί σημαντικά. Ο δήμαρχος εκτός από τις επενδύσεις στον τομέα της καθαριότητας ανέφερε επίσης την αύξηση των μισθών και την πρόσληψη προσωπικού (κυρίως στην καθαριότητα και τους παιδικούς σταθμούς) αλλά και ενδεικτικά τις τεράστιες επενδύσεις του δήμου με την αγορά του κτηρίου Νόμπελ αλλά και του οικοπέδου ΧΕΥ9 στο Πάτημα που θα λύσει με σύγχρονο και περιβαλλοντικά εγκεκριμένο και ασφαλή τρόπο το χρόνιο πρόβλημα στέγασης των υπηρεσιών καθαριότητας του δήμου. Εξηγώντας τη θεαματική μεταβολή στον οικονομικό ισολογισμό του δήμου, ο κ. Ρούσσος τόνισε: «Πως έχει γίνει αυτή η αλλαγή; Ένας είναι ο λόγος: αυτή η διοίκηση δεν έχει κομματικές δεσμεύσεις, δεν εκπληρώνει υποχρεώσεις προς φίλους, δεν υποκλίνεται στους ισχυρούς του χρήματος, δεν φοβάται να παλέψει με όποιον είναι απέναντι στο δημόσιο συμφέρον. Για αυτό αυτή η διοίκηση διεκδίκησε συνολικά 9,3 εκ. ευρώ που δεν πληρώνονταν ποτέ από εταιρίες». Ο ίδιος αναφέρθηκε εκτός από τα ποσά που ο δήμος πήρε αναδρομικά έναντι τελών από εταιρίες που υποχρεώθηκαν να πληρώσουν ως όφειλαν ανάλογα με τα πραγματικά τετραγωνικά τους και όχι τα υποπολλαπλάσια που δήλωναν, στα χρήματα που επέστρεψε η ΕΥΔΑΠ για καταχρηστική χρέωση του δήμου με μετρητές που είχαν καταργηθεί καθώς και στα έσοδα από την αύξηση ενοικίων σε ιδιόκτητους χώρους του δήμου, όπως το πάρκινγκ της πλατείας και κυλικεία. «Ο δήμος διεκδίκησε αυτά που του αναλογούν. Με αυτόν τον τρόπο ήρθαν στο Χαλάνδρι και τα 30 στρέμματα του Νομισματοκοπείου» σημείωσε ο δήμαρχος ενώ τόνισε τη σημασία της απόκτησης χώρων για την ανάπτυξη της πόλης. Όπως είπε χαρακτηριστικά, με την αγορά του ΧΕΥ9 «θωρακίσαμε τον δημόσιο χαρακτήρα της εκμετάλλευσης των απορριμμάτων» ενώ απαντώντας σε αντιδράσεις πολιτών που δεν έχουν ενημερωθεί για την προοπτική αξιοποίησης της συγκεκριμένης έκτασης υπογράμμισε: «Ο Δήμος Χαλανδρίου απέκτησε έναν νόμιμο χώρο για να στεγάσει τις υπηρεσίες καθαριότητας και αυτό δεν έχει καμία σχέση με χωματερή. Είναι ανοησία να πιστεύει κανείς ότι θα μπορούσε να γίνει μια χωματερή δίπλα στην Αττική Οδό και το μετρό» ενώ αναφερόμενος στην επέκταση του προγράμματος Waste4Think επεσήμανε ότι γίνεται μια προσπάθεια συστηματικής αλλαγής στη διαχείριση των απορριμμάτων προς όφελος της πόλης και των πολιτών. Ο δήμαρχος δεν παρέλειψε επίσης να αναφερθεί στη δημοπράτηση για την ανέγερση δημαρχείου, που θα διαθέτει επίσης αίθουσα θεάτρου και υπόγειους χώρους στάθμευσης αλλά και στην προοπτική δημιουργίας ενός σύγχρονου πολιτιστικού χώρου στο κτήριο Νόμπελ. Παρουσιάζοντας το νέο πρόσωπο που απέκτησε επί των ημερών της σημερινής διοίκησης η πόλη αλλά και την προοπτική της για το μέλλον, σημείωσε ακόμη την κατάργηση της Ελευθέρας Πεντέλης και την κατάρτιση του Γενικού Πολεοδομικού Σχεδίου με την απόδοση των περιουσιών στους ιδιοκτήτες τους στην περιοχή του Πεύκου Πολίτη ενώ αναφερόμενος σε περιοχές του Χαλανδρίου που υπήρξαν παραμελημένες από πρότερες διοικήσεις μίλησε και για τα έργα που έχουν ξεκινήσει στο Πάτημα όπως οι δυο πλατείες. «Δεν τα φτιάξαμε όλα. Δεν το μπορούσαμε ούτε και το υποσχεθήκαμε», είπε χαρακτηριστικά ο δήμαρχος, κλείνοντας την ομιλία του. Αναγνώρισε τα σοβαρά προβλήματα που εξακολουθεί να παρουσιάζει η πόλη όσον αφορά στις αναπλάσεις στους δρόμους και τις γειτονιές, την κατάσταση των πεζοδρομίων, το οδικό δίκτυο καθώς επίσης την προώθηση της κοινωνικής οικονομίας για την αντιμετώπιση της ανεργίας στην πόλη. Σημείωσε ακόμη ότι παρά τη σοβαρή προσπάθεια που έγινε στο Συνοικισμό για την ψήφιση του συμμετοχικού προϋπολογισμού η δημοτική αρχή δεν είναι ακόμη ευχαριστημένη και εντείνει τη προσπάθειές της για την ενίσχυση της συμμετοχής των πολιτών στη λήψη αποφάσεων. «Γίνεται μια έντιμη, επίμονη και επίπονη προσπάθεια που είμαι σίγουρος ότι θα φέρει τους καρπούς της. Μπορούμε να κοιτάμε με ειλικρίνεια στα μάτια τον κάθε πολίτη που μας εμπιστεύθηκε αυτή την ευθύνη και να λέμε ότι δεν τους προδώσαμε και ότι θα συνεχίσουμε να καλώντας δίπλα μας έντιμους ανθρώπους με σκέψη και γνώση για να συμμετέχουν». Στον τομέα της ευθύνης τους αναφέρθηκαν στη συνέχεια οι αντιδήμαρχοι της πόλης. Η αντιδήμαρχος Διοικητικών - Οικονομικών - Κοινωνικής Μέριμνας, Έλενα Χριστούλη, τόνισε ότι όλα τα στοιχεία που αφορούν στις ενέργειες της διοίκησης είναι αναρτημένα δημόσια στη βάση διαφάνειας, κάτι που γίνεται για πρώτη φορά στον δήμο. Όσον αφορά στη μείωση των εξόδων επεσήμανε ότι σε αυτή συνέβαλε επίσης σημαντικά η μείωση των ενοικίων που καταβάλει ο δήμος για κτήρια που στεγάζουν υπηρεσίες του όπως το σημερινό δημαρχείο που μειώθηκε από 16.000 σε 10.900 ευρώ μηνιαίως ενώ υπογράμμισε τη σημασία της είσπραξης των οφειλομένων από τις εταιρίες και προανήγγειλε την προοπτική περαιτέρω μείωσης των δημοτικών τελών. Η ίδια αναφέρθηκε και στο σημαντικό έργο που επιτέλεσε η κοινωνική υπηρεσία με τη δαπάνη 1 εκατομμυρίου ευρώ για το Κοινωνικό Παντοπωλείο, του οποίου αυξήθηκαν οι δικαιούχοι χωρίς διακρίσεις καθώς στο παρελθόν ήταν αποκλεισμένες κοινωνικές ομάδες όπως οι Ρομά. Ανέφερε επίσης τη μέριμνα του δήμου για κοινωνικά επιδόματα, η οποία το 2014 ήταν μηδενική. Όπως είπε η αντιδήμαρχος, η σημερινή διοίκηση αύξησε όλα τα κονδύλια για την κοινωνική πολιτική αλλά και τη μισθοδοσία των εργαζομένων κατά 3 εκ. ευρώ. Σημείωσε ότι ο Δήμος Χαλανδρίου υπήρξε από τους λίγους δήμους που είπε «ναι» στις προσλήψεις και τόνισε ότι η ενίσχυση της υπηρεσίας καθαριότητας με προσωπικό συμβάλλει σημαντικά στη διατήρηση του δημόσιου χαρακτήρα της. Ο αντιδήμαρχος Περιβάλλοντος - Καθαριότητας, Δημήτρης Χριστουλάκης αναφέρθηκε διεξοδικά στην ενίσχυση του εξοπλισμού της υπηρεσίας καθαριότητας και στην αναδιοργάνωση του τρόπου εργασίας των υπαλλήλων, τους οποίους ευχαρίστησε κατ’ επανάληψη για την άοκνη εργασία τους σε καθημερινή βάση αλλά και τα Σαββατοκύριακα, που δεν εργάζονταν κατά το παρελθόν. Μιλώντας για τη διεύρυνση και επιτυχία του προγράμματος ανακύκλωσης στην πόλη, αναφέρθηκε στον διπλασιασμό των κάδων ανακύκλωσης στην πόλη και τον διαχωρισμό των ανακυκλώσιμων σε κατηγορίες ενώ ιδιαίτερη αναφορά έκανε στο πρωτοπόρο πρόγραμμα του δήμου Waste4Think για την ανακύκλωση υπολειμμάτων τροφής το οποίο, όπως χαρακτηριστικά είπε «έκανε το Χαλάνδρι γνωστό στα πέρατα του κόσμου». Εκτός από τα περιβαλλοντικά οφέλη της ανακύκλωσης ενδεικτική και για την εξοικονόμηση χρημάτων υπήρξε η αναφορά του κ. Χριστουλάκη στη μεταφορά 4.500 τόνων κλαδεμάτων κατά την τετραετία στο εργοστάσιο μηχανικής ανακύκλωσης, με την οποία εξοικονομήθηκαν 220.000 ευρώ καθώς παλαιότερα αυτά κατέληγαν στη χωματερή. Ο ίδιος αναφέρθηκε επίσης στο διευρυμένο έργο της αποκάθαρσης σε όλες τις γειτονιές της πόλης, στην τοποθέτηση ενός πυροσβεστικού οχήματος σε καθημερινή 24ωρη βάση στο Πάτημα και δύο στη Ρεματιά ενώ ενημέρωσε ότι για πρώτη φορά εφαρμόστηκε στην πόλη συστηματικό πρόγραμμα προστασίας των αδέσποτων ζωών καθώς 700 ζώα στειρώθηκαν και βρήκαν έως σήμερα περίθαλψη από τον δήμο. Για τα μεγάλα έργα υποδομής που έγιναν ή δρομολογήθηκαν να γίνουν στο Χαλάνδρι μίλησε από την πλευρά του ο αντιδήμαρχος Τεχνικής Υπηρεσίας, Κώστας Γερολυμάτος, ενώ αναφέρθηκε διεξοδικά στον εκσυγχρονισμό της Τεχνικής Υπηρεσίας του δήμου και στην κατάρτιση του Γενικού Πολεοδομικού Σχεδίου. Το έργο της δημοτικής αρχής για τα σχολεία της πόλης παρουσίασε ο αντιδήμαρχος Παιδείας - Προσχολικής Αγωγής, Θύμιος Κουράσης ενώ αναφέρθηκε και στη λειτουργία των ΚΕΠ Χαλανδρίου, που εμπίπτει στην αρμοδιότητά του, ενημερώνοντας ότι στο κεντρικό ΚΕΠ και τα δύο περιφερειακά που εξυπηρετούν έως σήμερα τους πολίτες θα προστεθεί ένα ακόμη στο Πάτημα σε χώρο που νοικιάστηκε από τον δήμο. Μιλώντας για το έργο αναβάθμισης των παιδικών σταθμών της πόλης που έχει πραγματοποιήσει ο δήμος με την ενίσχυση της υλικοτεχνικής υποδομής τους και τη στελέχωση τους με επιστημονικό και διοικητικό προσωπικό, ο αντιδήμαρχος ανέφερε με ιδιαίτερη ικανοποίηση τη διαπίστωση ότι έχει πλέον ξεπεραστεί η νοοτροπία ότι οι ιδιωτικοί παιδικοί σταθμοί είναι καλύτεροι από τους δημόσιους καθώς ακόμη και οι οικογένειες που λαμβάνουν την οικονομική ενίσχυση (voucher) η οποία θα τους επέτρεπε να γράψουν τα παιδιά τους σε ιδιωτικό παιδικό σταθμό, προτιμούν τους δημόσιους. Ο κ. Κουράσης αναφέρθηκε επίσης στην καθιέρωση των σχολικών γευμάτων σε τέσσερα σχολεία του Χαλανδρίου όπου τα παιδιά λαμβάνουν ένα κανονικό γεύμα, το πρόγραμμα της Καλοκαιρινής Δημιουργικής Απασχόλησης, το οποίο παρουσιάζει μεγάλη επιτυχία, στην οικονομική ενίσχυση με ποσό άνω του 1,2 εκ. ευρώ των σχολικών επιτροπών, οι οποίες στο παρελθόν είχαν μηδενική υποστήριξη από το δήμο πέραν των αμοιβών των προέδρων και αντιπροέδρων τους. Ιδιαίτερη μνεία έκανε ο αντιδημαρχος Παιδείας και στη δημιουργία του Διαδραστικού Χάρτη στην ιστοσελίδα του δήμου, όπου είναι ενσωματωμένες όλες οι πληροφορίες για τα σχολεία της πόλης. Αναφέρθηκε ακόμη στις πολιτιστικές δράσεις που καθιερώθηκαν στα σχολεία του Χαλανδρίου, όπως το Φεστιβάλ Παραμυθιού και η ένταξη θεατρικών παραστάσεων στο σχολικό πρόγραμμα, αποδίδοντας τα εύσημα για αυτές στον αντιδήμαρχο Πολιτισμού. Από την πλευρά του ο αντιδήμαρχος Πολιτισμού, Σέργιος Γκάκας, αναφέρθηκε πολύ συνοπτικά στο πολιτιστικό έργο του δήμου εστιάζοντας στη συλλογική πραγμάτωση του στόχου για μια πόλη με πλούσια πολιτιστική ζωή: «Η επιτυχία ή είναι συλλογική ή δεν είναι επιτυχία», είπε χαρακτηριστικά ο κ. Γκάκας και εξήρε ιδιαίτερα το έργο των λιγοστών εργαζόμενων στον Πολιτισμό αλλά και εργαζόμενων άλλων υπηρεσιών για την επιτυχημένη πραγματοποίηση του Φεστιβάλ Ρεματιάς με τέσσερα χρόνια «Νύχτες Αλληλεγγύης» αλλά και των χειμερινών εκδηλώσεων στο Αετοπούλειο και άλλους χώρους. Όπως υπογράμμισε ο ίδιος, στον τομέα του Πολιτισμού εξαπλασιάστηκε ο προϋπολογισμός του δήμου. Τον κύκλο εισηγήσεων των εκπροσώπων της διοίκησης έκλεισαν οι Γεράσιμος Λυμπεράτος, εντεταλμένος σύμβουλος στον τομέα της Διαχείρισης Ανακυκλώσιμων Υλικών, και η Ευγενία Κατούφα, εντεταλμένη σύμβουλος για το συντονισμό της λειτουργίας των ΚΑΠΗ Χαλανδρίου, οι οποίοι εξέφρασαν αντίστοιχα την ικανοποίηση τους για το δημοτικό έργο στην περιοχή της αρμοδιότητάς τους. Η εκδήλωση ολοκληρώθηκε με τοποθετήσεις εκπροσώπων κοινωνικών φορέων, αθλητικών και άλλων συλλόγων της πόλης, όπως και του συλλόγου των Ρομά Χαλανδρίου. Η συνεδρίαση του δημόσιου απολογισμού του Δήμου Χαλανδρίου:&amp;nbsp; &amp;nbsp;
