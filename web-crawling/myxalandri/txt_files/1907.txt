Title:
Συνελήφθησαν 3 διαρρήκτες για κλοπές από σπίτια σε Χαλάνδρι, Μαρούσι και Ν. Ιωνία
Description:
Συνελήφθησαν επ’ αυτοφώρω, πρωινές ώρες της 16ης Νοεμβρίου 2018 στο Μαρούσι, από αστυνομικούς της Υποδιεύθυνσης Ασφάλειας Βορειανατολικής Αττικής, 3 αλλοδαποί την στιγμή που επιχειρούσαν να εισέλθουν σε οικία στο Μαρούσι. Όπως προέκυψε από την έρευνα, οι δράστες, τουλάχιστον το τελευταίο δίμηνο, είχαν συστήσει συμμορία με σκοπό τη διάπραξη διαρρήξεων - κλοπών από οικίες στα Βόρεια προάστια. Ειδικότερα, οι ανωτέρω εντόπιζαν οικίες στο Μαρούσι, στο Χαλάνδρι και στη Νέα Ιωνία, από τις οποίες απουσίαζαν οι ένοικοι και στη συνέχεια παραβίαζαν τις θύρες και εισέρχονταν στο εσωτερικό τους. Στην κατοχή τους, βρέθηκαν και κατασχέθηκαν διαρρηκτικά εργαλεία, κινητά τηλέφωνα και άλλα αντικείμενα. Από τη μέχρι στιγμής έρευνα, έχουν εξιχνιασθεί 9 περιπτώσεις διαρρήξεων - κλοπών. Οι συλληφθέντες οδηγήθηκαν στον Εισαγγελέα Πλημμελειοδικών Αθηνών ο οποίος τους παρέπεμψε στον Ανακριτή. &amp;nbsp;
