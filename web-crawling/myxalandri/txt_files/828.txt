Title:
Ο Δήμος Χαλανδρίου αποχαιρετά τη Γιούλα Αθανασίου - Μπόλιασε γενιές Χαλανδραίων με την αγάπη της για το θέατρο
Description:
Μια σπουδαία γυναίκα που άφησε το αποτύπωμά της στο πολιτιστικό γίγνεσθαι του Χαλανδρίου αποχαιρετά ο Δήμος Χαλανδρίου στο πρόσωπο της Γιούλας Αθανασίου που «έφυγε» από κοντά μας ανήμερα της Πρωτομαγιάς, σε ηλικία 71 ετών. Η Γιούλα Αθανασίου, με σημαντικές σπουδές στην όπερα, υπό την καθοδήγηση της Κικής Μορφωνιού, το πιάνο, την απαγγελία, αλλά και το θέατρο -σπούδασε με υποτροφία της Τζίνας Μπαχάουερ στο Βασιλικό Θέατρο του Λονδίνου- αφιέρωσε τη ζωή της στο θέατρο και τα παιδιά.  Δημιούργησε το χώρο Τέχνης «Χαλίντρα», όπου γενιές και γενιές Χαλανδραίων γαλουχήθηκαν με την αγάπη για το θέατρο και τον Πολιτισμό και προετοιμάστηκαν για τις εξετάσεις σε σχολές θεάτρου. Μεταξύ των νέων ηθοποιών που πέρασαν από τη «Χαλίνδρα» και ο Χάρης Μαυρουδής, αντιδήμαρχος Αθλητισμού, σήμερα, του Δήμου Χαλανδρίου, οποίος είπε για τη δασκάλα του: «Ήταν ένας γλυκύτατος άνθρωπος, γεμάτος αγάπη για τα παιδιά και το θέατρο. Μας έδωσε τα ερεθίσματα που εξελίχθηκαν σε αγάπη και αφοσίωση για το θέατρο. Μας χάρισε παντοτινούς αδελφικούς φίλους, με τους οποίους, μαζί, την “αποχαιρετούμε&quot; και την τιμούμε», σημείωσε ο Χάρης Μαυρουδής. Η Γιούλα Αθανασίου, επί σειρά ετών, δούλεψε με το Θεατρικό Εργαστήρι για παιδιά του Δήμου Χαλανδρίου και δημιούργησε σημαντικές παραστάσεις που παρουσιάστηκαν στην Ελλάδα και το εξωτερικό. Τραγούδησε στη Λυρική Σκήνη  και σε πολλά Φεστιβάλ, μεταξύ των οποίων της Ιθάκης, της Ρεματιάς Χαλανδρίου, του Παπάγου-Χολαργού κ.ά., ενώ συμμετείχε και στη χορωδία της ΕΡΤ. Πολλές φορές συμμετείχε αφιλοκερδώς σε δράσεις του Δήμου Χαλανδρίου στα σχολεία και τα ΚΑΠΗ, ενώ το 2018 στήριξε με τη συμμετοχή της τη Συναυλία Αλληλεγγύης (φωτο), που οργάνωσε ο Δήμος Χαλανδρίου για την ενίσχυση του Κοινωνικού Παντοπωλείου της πόλης και την αντιμετώπιση της επισιτιστικής ανάγκης των συμπολιτών μας. Η Γιούλα Αθανασίου υπήρξε επίσης μέλος της Ανεξάρτητης Γυναικείας Παρέμβασης και πάντα ενεργή πολίτης του Χαλανδρίου, της πόλης όπου γεννήθηκε, μεγάλωσε και αγάπησε πολύ. Ο δήμαρχος Χαλανδρίου Σίμος Ρούσσος και το Δημοτικό Συμβούλιο της πόλης εκφράζουν τη βαθιά τους οδύνη για την απώλεια της Γιούλας Αθανασίου και θερμά συλλυπητήρια στην οικογένεια και τους οικείους της. «Αποχαιρετούμε με συγκίνηση μια πολυτάλαντη γυναίκα που άφησε ανεξίτηλο το αποτύπωμά της στα πολιτιστικά πράγματα του Χαλανδρίου και ένα στοργικό χάδι σε δεκάδες από τα παιδιά μας, που υπήρξαν μαθητές της. Θα τη θυμόμαστε πάντα με θαυμασμό και αγάπη», σημείωσε ο αντιδήμαρχος Πολιτισμού Σέργιος Γκάκας. Η εξόδιος ακολουθία της Γιούλας Αθανασίου θα τελεστεί την Τετάρτη 3 Μαΐου, στις 17:30, στο Κοιμητήριο του Δήμου Χαλανδρίου. Η Νατάσσα Κρυστάλη, ξαδέρφη της Γιούλας, την αποχαιρετά με τα λόγια της δασκάλας της Κικής Μορφωνιού: «Τραγούδα, τραγούδα, πέρα εκεί στο σύμπαν, το άπειρο, πρώτη εσύ ανάμεσα στον ουράνιο χορό των Αγγέλων και με το μήλο, την πνοή του τραγουδιού σου, γαλήνιο θα απλωθεί ατέλειωτο φως, σαν το τραγούδι δυνατή, ουράνιε και ανθρώπινε μαζί, η φωνή σου και ο μεγάλος πόνος».  
