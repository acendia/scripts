Title:
5 παραθαλάσσιοι προορισμοί μια ανάσα από την Αθήνα - Iδανικοί για το τριήμερο της Πρωτομαγιάς
Description:
Εξαιρετικές προτάσεις σύντομης απόδρασης για όσους επιθυμούν να μην απομακρυνθούν από την πρωτεύουσα, με υπέροχες παραλίες και γραφικά ταβερνάκια Αν και το τριήμερο της Πρωτομαγιάς προσφέρει νέες δυνατότητες για εξορμήσεις και ξεκούραση, μακριά από τους έντονους ρυθμούς ζωής της Αθήνας, δεν είναι απαραίτητο να σχεδιάσετε κάποιο μακρινό ταξίδι για να βρεθείτε δίπλα στη θάλασσα ή για να απολαύσετε τα ανοιξιάτικα τοπία της εποχής. Έτσι, αν δεν επιθυμείτε να απομακρυνθείτε πολύ από την πρωτεύουσα κατά τις μέρες αυτές, αλλά θα θέλατε συνάμα να κάνετε και μια παραθαλάσσια εκδρομή –είτε για βόλτα στην παραλία, είτε για τις πρώτες βουτιές της σεζόν, τις οποίες επιτρέπουν πια οι αυξημένες θερμοκρασίες– μπορείτε να βρείτε κάποιους εξαιρετικούς προορισμούς. Στους οποίους θα φτάσετε μέσα σε περίπου 2 ώρες ή και λιγότερο. Μάλιστα, οι προορισμοί αυτοί δεν έχουν να σας προσφέρουν μόνο όμορφα, παράκτια τοπία: μπορούν να συνδυαστούν και με γευστικές απολαύσεις, χάρη σε γραφικά ταβερνάκια, τα οποία εγγυώνται ότι δεν θα σας λείψει το καλό φαγητό κατά τη διάρκεια της πρωτομαγιάτικης εκδρομής σας. Αγκίστρι Δεν χρειάζεται να φτάσει καλοκαίρι για μια επίσκεψη στο επονομαζόμενο και «διαμάντι του Αργοσαρωνικού». Ίσα-ίσα, είναι τώρα την άνοιξη που θα απολαύσετε καλύτερα τις ομορφιές του, καθώς ο κόσμος θα είναι αισθητά λιγότερος, σε σύγκριση με τη θερινή σεζόν. Ξεκινώντας από τον Πειραιά, δεν θα σας πάρει παρά 1,5 ώρα με το πλοίο για να φτάσετε στο νησί (55 λεπτά, αν προτιμήσετε δελφίνι). Το Αγκίστρι θα σας εντυπωσιάσει με τα πεύκα του, τα γαλάζια νερά του και τη γαλήνη που εκπέμπει –ακόμα κι αν δεν είναι η πρώτη σας επίσκεψη εδώ. Τόσο το Μεγαλοχώρι (η πρωτεύουσα), όσο και η Σκάλα (το λιμάνι) διαθέτουν ονομαστές, κατάφυτες παραλίες (π.χ. τις δύο Δραγονέρες ή τη Χαλικιάδα), με θαυμάσια ταβερνάκια. Αν όμως σας αρέσουν και οι πεζοπορικές διαδρομές αξίζει να ανέβετε στο χωριό Μετόχι, από όπου θα απολαύσετε την πανοραμική θέα φτάνοντας στην εκκλησία της Παναγίας. Αιγείρα Πώς θα σας φαινόταν ένα αρχαίο θέατρο, το οποίο να βγάζει στη θάλασσα; Ακόμα και για τη χώρα μας –όπου αφθονούν τόσο τα αρχαία θέατρα, όσο και οι παραλίες– είναι σπάνιο θέαμα. Το οποίο έχετε όμως τη δυνατότητα να δείτε στην Αιγείρα της Αχαΐας, όπου θα φτάσετε οδικώς από την Αθήνα σε μόλις 1,5 ώρα. Το θέατρο της Αιγείρας χρονολογείται γύρω στο 280 π.Χ. και δίνει τη δυνατότητα να το περπατήσετε, πριν βγείτε στην παραλία του ομώνυμου, σύγχρονου χωριού, δίπλα στα νερά του Κορινθιακού κόλπου. Είναι μια ήρεμη παραλία με ψιλό βοτσαλάκι, στην οποία θα βρείτε και την ταβέρνα «Κατσούρης», που στέκει εκεί από το 1954, ειδικευόμενη σε παραδοσιακά μαγειρευτά. Λουτράκι Βρίσκεται εδώ και χρόνια ανάμεσα στις πιο κλασικές επιλογές των Αθηναίων για κοντινές αποδράσεις και υπάρχουν πολλοί καλοί λόγοι γι’ αυτό: σε απόσταση μόλις 80 χιλιομέτρων από την πρωτεύουσα (φτάνετε μέσα σε 1 ώρα), το Λουτράκι συνδυάζει θαυμάσιες παραλίες, ιαματικές πηγές, πεζοπορικές διαδρομές και επιλογές διασκέδασης για όλες τις ηλικίες –ακόμα κι αν δεν επισκεφθείτε το διάσημο καζίνο του. Αν σκοπεύετε να βουτήξετε, αξίζει να φτάσετε στη Μηλοκοπή, γύρω στα 20 λεπτά από την πόλη, έχοντας μαζί σας μάσκα: ο βυθός προσφέρει υπέροχο θέαμα, καθώς βαθαίνει απότομα. Για κάτι ακόμα πιο ιδιαίτερο, πάλι, θα συνεχίσετε τον δρόμο προς Μηλοκοπή ώστε να φτάσετε στη λεγόμενη «Σπηλιά της Φώκιας» –μια ξεχωριστή, μικρή παραλία μέσα σε ένα σπήλαιο, προσβάσιμη μόνο από τα (ρηχά) νερά. Αλλά το Λουτράκι θα το απολαύσετε ακόμα κι αν δεν σκοπεύετε να ξεκινήσετε τα μπάνια. Άλλωστε διαθέτει και προτάσεις για όσους δηλώνουν φυσιολάτρες και αγαπούν τις πεζοπορίες, χάρη στις πανέμορφες διαδρομές που έχουν χαραχτεί τα τελευταία χρόνια στα γύρω Γεράνια Όρη. Μύλοι Αργολίδας Αν και το Ναύπλιο είναι διαχρονικά αγαπημένος προορισμός των κατοίκων της Αθήνας, για κάθε εποχή του χρόνου, λίγοι έχουν ανακαλύψει το όμορφο παραθαλάσσιο χωριό που βρίσκεται μόλις 8 χιλιόμετρα δυτικά του. Ο λόγος για τους Μύλους, στη βορειοδυτική ακτή του Αργολικού κόλπου, όπου λέγεται πως βρισκόταν και η περίφημη Λερναία Ύδρα της μυθολογίας. Πρόκειται για ένα μέρος που συνδυάζει μοναδικά τη θάλασσα με ένα τοπικό ποτάμι, το οποίο με τη σειρά του δημιουργεί άφθονο πράσινο –την άνοιξη, ειδικά, το όλο θέαμα είναι υπέροχο. Οι ρυθμοί του χωριού είναι χαλαροί, ενώ μπορείτε να συνδυάσετε τη βόλτα σας με καλό φαγητό, εντοπίζοντας διάφορα υπέροχα ταβερνάκια κάτω από πλατάνια. Ψαθόπυργος Ο βορειότερος οικισμός της Πελοποννήσου είναι πολύ γνώριμος στους Πατρινούς (απέχει μόλις 18 χιλιόμετρα από εκεί), αλλά μάλλον άγνωστος στους υπόλοιπους, παρότι εύκολα έρχεται κανείς και από την Αθήνα: χάρη στον νέο δρόμο, θα διανύσετε τα 198 χιλιόμετρα απόστασης μέσα σε 2 ώρες και 10 λεπτά –ή και λιγότερο. Ο Ψαθόπυργος συνδυάζει πολύ ωραία το βουνό με τη θάλασσα, καθώς οι κατάφυτοι πρόποδες του όρους Ζήρεια φτάνουν μέχρι τις παραλίες του στον δυτικό Κορινθιακό κόλπο. Τα νερά είναι πεντακάθαρα, ενώ τα μπόλικα παραλιακά ουζερί με τα τραπεζάκια δίπλα στο κύμα ή/και κάτω από δέντρα κάνουν το χωριό αυτό της της Αχαΐας να μοιάζει με νησί. Πηγή: www.travel.gr, ΑΠΟ ΤΟΝ ΧΑΡΗ ΣΥΜΒΟΥΛΙΔΗ  
