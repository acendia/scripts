Title:
Νέα προσφυγή του Δήμου Χαλανδρίου στο ΣτΕ ενάντια στη μετεγκατάσταση του καζίνο στο Μαρούσι
Description:
Στο Συμβούλιο της Επικρατείας προσέφυγε εκ νέου ο Δήμος Χαλανδρίου, εξαντλώντας όλα τα διαθέσιμα ένδικα μέσα, προκειμένου να μπει φρένο στη μεταφορά του καζίνο της Πάρνηθας στο Μαρούσι. Την Τρίτη 2.5.2023, ενώπιον του ΣτΕ, ο Δήμος Χαλανδρίου και ο Σύλλογος Προστασίας Περιβάλλοντος και Ρεματιάς Πεντέλης-Χαλανδρίου, κατέθεσαν αίτηση  ακύρωσης κατά του υπ’ αριθ. 36/30.3.2023 Π.Δ. που ενέκρινε τη μετεγκατάσταση του καζίνο της Πάρνηθας στο κτήμα «Δηλαβέρη», απέναντι από το Χαλάνδρι. Είναι η δεύτερη φορά που επιχειρείται η νομιμοποίηση της μεταφοράς του καζίνο και η δεύτερη φορά που ο Δήμος Χαλανδρίου προσφεύγει στο  ΣτΕ, στη βάση προηγούμενων ομόφωνων αποφάσεων του Δημοτικού Συμβουλίου Χαλανδρίου, με τις οποίες εκφράζεται ρητή αντίθεση στη μετεγκατάσταση. Την πρώτη φορά, ο Δήμος Χαλανδρίου, πολίτες και συλλογικότητες από το Μαρούσι, καθώς και το καζίνο Λουτρακίου άσκησαν αιτήσεις ακύρωσης εναντίον της προέγκρισης της μεταφοράς του καζίνο στο Μαρούσι και του νόμου 4499/2017, στη βάση του οποίου αποφασίστηκε αυτή. Η κυβέρνηση αγνόησε τις αποφάσεις του ΣτΕ Και παρά το γεγονός ότι με τις υπ’ αριθ. 44 και 45 αποφάσεις της ολομέλειας του ΣτΕ, που δημοσιεύτηκαν στις 15 Ιανουαρίου 2021, η μεταφορά του καζίνο κρίθηκε αντισυνταγματική -διότι κρίθηκε αντισυνταγματικό το νομοθετικό πλαίσιο (ν. 4499/2017) με βάση το οποίο αποφασίστηκε-, η κυβέρνηση νομοθέτησε εκ νέου «φωτογραφικά», μόλις δύο μήνες μετά τις αποφάσεις της ολομέλειας, υπέρ της εταιρείας που εκμεταλλεύεται το καζίνο. Στο ν. 4512/2018 προσέθεσε το άρθρο 369Α, με το οποίο «νομιμοποιεί», για δεύτερη φορά, τη μεταφορά του καζίνο στις αυλές των σπιτιών στο Μαρούσι. Ουσιαστικά και τυπικά επαναλαμβάνει, ίσως πιο αναλυτικά, τις προβλέψεις και τις πρόνοιες του προηγούμενου νόμου 4499/2017, τον οποίο έκρινε αντισυνταγματικό η ολομέλεια του ΣτΕ. Στο πλαίσιο αυτό και με βάση το ψήφισμα του Δημοτικού Συμβουλίου, από τις 7 Απριλίου 2021, που επαναβεβαιώνει την ομόφωνη απόφαση 43/2020 τού σώματος κατά της μετεγκατάστασης του καζίνο, και εξουσιοδοτεί τη διοίκηση του Δήμου να προχωρήσει σε όλες τις αναγκαίες νομικές ενέργειες, ο Δήμος Χαλανδρίου προσέφυγε εκ νέου στο ΣτΕ, δηλώνοντας πως θα παλέψει «μέχρι τέλους» για την ακύρωση της μετεγκατάστασης του καζίνο, που είναι καταστροφική για τους πολίτες όχι μόνο του Αμαρουσίου, όχι μόνο των γειτονικών δήμων, όπως το Χαλάνδρι, αλλά και του μητροπολιτικού χώρου στο σύνολό του. Σίμος Ρούσσος, δήμαρχος Χαλανδρίου: «Υπερασπιζόμαστε τη θέση μας με κάθε νόμιμο μέσο» «Ο Δήμος Χαλανδρίου έχει εκφράσει πλήρως τεκμηριωμένα, από το 2018, την κάθετη αντίθεσή του στη μεταφορά του καζίνο στη γειτονιά μας. Όλες οι δημοτικές παρατάξεις της πόλης έχουν αντιταχθεί στην “ανάπτυξη” που επιδιώκουν ορισμένοι μέσω των καζίνο και έχουν δηλώσει ρητά με τις ομόφωνες αποφάσεις του ΔΣ ότι θέλουμε ένα άλλο μέλλον για την πόλη και τα παιδιά μας. Ως διοίκηση έχουμε εξουσιοδοτηθεί από το σώμα να προβούμε σε όλες τις αναγκαίες νομικές ενέργειες. Και το κάναμε. Θα δώσουμε τη μάχη μέχρι τέλους μαζί με τους ενεργούς πολίτες και τους τοπικούς φορείς», σημείωσε ο δήμαρχος Χαλανδρίου. «Παρών» και στη συγκέντρωση διαμαρτυρίας Ο Δήμος Χαλανδρίου είχε δώσει δυναμικό «παρών» και στη συγκέντρωση διαμαρτυρίας που πραγματοποιήθηκε στις 11 Φεβρουαρίου, στο Μαρούσι, ενώνοντας τη φωνή του με συλλόγους και φορείς, ενάντια στις κυβερνητικές μεθοδεύσεις για τη μετεγκατάσταση του καζίνο της Πάρνηθας στο κτήμα «Δηλαβέρη». Παρόντες από τη διοίκηση του Δήμου, ο δήμαρχος Σίμος Ρούσσος, οι αντιδήμαρχοι Ιωάννα Αθανασάτου, Χάρης Μαυρουδής και Έλενα Χριστούλη και η δημοτική σύμβουλος Χριστίνα Μαχαίρα.      
