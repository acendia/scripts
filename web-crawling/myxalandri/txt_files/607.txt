Title:
Χαλάνδρι Ενάντια: ΟΧΙ &quot;Καζίνο-Mall&quot; στις γειτονιές μας
Description:
ΟΧΙ «Καζίνο-Mall» στις γειτονιές μας Πριν από λίγες ημέρες αναρτήθηκε η γνωμοδότηση του ΚΕΣΥΠΟΘΑ που ανοίγει το δρόμο για την μετεγκατάσταση του Καζίνο της Πάρνηθας στη γειτονιά μας (Λ. Κηφισίας και Σπύρου Λούη, «Μαρμαράδικα» - Κτήμα Δηλαβέρη). Προς τιμή της, η γενική γραμματέας του υπουργείου Περιβάλλοντος &amp; Ενέργειας και πρόεδρος του ΚΕΣΥΠΟΘΑ, κυρία Κλαμπατσέα, μειοψήφησε υποστηρίζοντας ότι: «…η χρήση Καζίνο στη συγκεκριμένη θέση προκαλεί ασυμβατότητες και αλλοιώσεις στον πολεοδομικό χαρακτήρα και λειτουργία της παρακείμενης ευρύτερης περιοχής (περιοχή κατοικίας) με ανάλογες επιβαρύνσεις (κυκλοφοριακές και περιβαλλοντικές)». Η δημοτική παράταξη «Χαλάνδρι Ενάντια» προσπάθησε όλο το προηγούμενο διάστημα να ενημερώσει τους πολίτες του Χαλανδρίου για αυτό το τόσο σημαντικό ζήτημα. Συχνά πέφταμε πάνω σε ένα «τοίχο της σιωπής»: είτε δεν είχαν ακούσει τίποτα για το θέμα (με αποτέλεσμα να μας αντιμετωπίζουν ως γραφικούς), είτε είχαν ακούσει καθησυχαστικές απόψεις (με αποτέλεσμα να μας αντιμετωπίζουν ως κινδυνολόγους που αποσκοπούν σε προεκλογικά μικροπολιτικά οφέλη). Εμείς είχαμε μια βασική εκτίμηση. Το Καζίνο της Πάρνηθας αποτελεί επιχείρηση πολύ μεγάλων συμφερόντων. Οι ιδιοκτήτες του, Κόκκαλης και Λασκαρίδης, είναι «υπερκομματικοί» (δηλαδή με όλους και πάνω από όλα με την τσέπη τους) και θέλουν οπωσδήποτε να προλάβουν να έχουν ένα έτοιμο Καζίνο σε λειτουργία, πριν από το 2ο καζίνο της Αθήνας, που θα κατασκευαστεί στο Ελληνικό. Επί της ουσίας πρόκειται για έναν αγώνα δρόμου με τον χρόνο, καθώς είναι αυτονόητο ότι όποιος προλάβει να κατασκευάσει πρώτος Καζίνο, «κλειδώνει» ένα μεγάλο κομμάτι της αγοράς, έναντι του ανταγωνιστή του, και άρα ένα σημαντικό τμήμα του τζίρου. Και τι δεν ακούσαμε όταν προσπαθούσαμε να σημάνουμε συναγερμό στην πόλη: από το «σιγά μην τολμήσουν να φέρουν Καζίνο μέσα στην πόλη» και το «δεν θα το κάνουν σε προεκλογική περίοδο», μέχρι το «η κυβέρνηση ΣΥΡΙΖΑ θα περάσει την καυτή πατάτα στον Κούλη, οπότε μέχρι τις εκλογές το φθινόπωρο(sic) δεν θα γίνει κάτι». Να όμως που δυστυχώς επιβεβαιωθήκαμε. Το ΚΕΣΥΠΟΘΑ ενέκρινε τις χρήσεις που παρήγγειλε η εταιρεία, κατά παρέκκλιση των όσων ισχύουν για όλους τους υπόλοιπους κοινούς θνητούς, κάνοντας χρήση των διατάξεων περί ιδιωτικής πολεοδόμησης της κυβέρνησης Σαμαρά-Βενιζέλου και του δώρου της κυβέρνησης ΣΥΡΙΖΑ για δυνατότητα μετεγκατάστασης του Καζίνο εντός αστικού ιστού. Το θέμα πλέον γίνεται φλέγον. Δεν μπορεί να υπάρχει εφησυχασμός. Ήδη από την άνοιξη η εταιρεία διαρρέει σε ΜΜΕ ότι στόχος της είναι η ολοκλήρωση των γραφειοκρατικών διαδικασιών αδειοδότησης εντός του 2019. H νέα κυβέρνηση είναι σίγουρο ότι θα λειτουργήσει ως πολιορκητικός κριός των μεγάλων επιχειρηματικών συμφερόντων και θα κάνει ό,τι περνάει από το χέρι της για να επιταχύνει την ανάπτυξη της «επιχειρηματικότητας» λειτουργώντας σαν οδοστρωτήρας, όπως δήλωσε πρόσφατα ο Κούλης. Εξάλλου η κυβέρνηση ΣΥΡΙΖΑ τους έστρωσε το δρόμο ψηφίζοντας όλο το μνημονιακό νομοθετικό πλαίσιο ασυδοσίας των μεγάλων συμφερόντων, μειώνοντας ακόμα και την φορολογία των Καζίνο με μεγάλο τζίρο (βλ. προηγούμενο δημοσίευμα της Καθημερινής που παραθέτουμε): «Ξαναμοιράζεται η... τράπουλα στην αγορά των καζίνο», Καθημερινή, 7/1/2019&amp;nbsp; Ήδη ηχούν στα αυτιά μας διάφορες φωνές «καθησυχασμού»: «μην ανησυχείτε, η διαδικασία εγκρίσεων παίρνει πολύ χρόνο», «θα προσφύγουμε κατά της Στρατηγικής Μελέτης Περιβαλλοντικών Επιπτώσεων στο Συμβούλιο της Επικρατείας» κλπ. Για όσους συνεχίζουν και τα λένε αυτά ακόμα και σήμερα, δύο τινά μπορούν να ισχύουν: είτε είναι βαθιά νυχτωμένοι, είτε είναι «βαλτοί». Προφανώς και πρέπει να γίνει χρήση όλων των νομικών εργαλείων, αλλά η εμπειρία των τελευταίων χρόνων αποδεικνύει ότι το ΣτΕ έχει δυο μέτρα και δυο σταθμά στις αποφάσεις του: «εθνική ανάγκη» τα σχέδια κερδοφορίας των μεγάλων συμφερόντων, «εθνική ανάγκη» τα σχέδια που υποβαθμίζουν το περιβάλλον και την ποιότητα ζωής των πολιτών. Δεν γίνεται πλέον να συνεχιστεί η στάση «μακαριότητας» που επικράτησε το προηγούμενο διάστημα. Είναι χαρακτηριστικό ότι κατά την προεκλογική περίοδο, αυτό το τόσο σημαντικό ζήτημα είτε απουσίαζε πλήρως από την ατζέντα υποψήφιων δημάρχων, είτε ήταν τελείως υποτιμημένο. Ως πολίτες και κάτοικοι του Χαλανδρίου έχουν να κάνουμε δυο επιλογές: είτε να βασιστούμε στο εφησυχασμό που σπέρνουν διάφοροι «γνώστες», ελπίζοντας ότι «αυτοί ξέρουν», είτε να πάρουμε την κατάσταση στα χέρια μας και να παλέψουμε ενάντια στο έκτρωμα του νέου Καζίνο-Mall. Για όσους δεν θέλουν οι γειτονιές μας να έχουν την εξέλιξη του Λουτρακίου, δεν θέλουν να μετατραπεί η πόλη σε παράρτημα της «νύχτας» και του τζόγου, δεν θέλουν να επικρατήσει στις γειτονιές μας το χάος από μια χρήση που θα τις επιβαρύνει επί 24ωρου βάσεως καθημερινά, δεν θέλουν να δουν ακόμα μεγαλύτερη υποβάθμιση του εμπορικού χαρακτήρα του Κέντρου από την λειτουργία ενός ακόμη Mall που θα πλήξει τους τοπικούς εμπόρους, η επιλογή είναι ξεκάθαρη. Το «Χαλάνδρι Ενάντια» θα κινηθεί σε αυτήν την κατεύθυνση, επιδιώκοντας τον άμεσο συντονισμό με τοπικούς συλλόγους και πρωτοβουλίες, με τα συνδικάτα των εκπαιδευτικών και με τις ενώσεις γονέων, ώστε να πάρει σχήμα και μορφή μια μαζική, ανοιχτή επιτροπή αγώνα, με έναν και μόνο στόχο: Όχι «Καζίνο-Mall» στις γειτονιές μας &amp;nbsp;
