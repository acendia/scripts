Title:
Καραμέρος καλεί Σπίρτζη σε επείγουσα σύσκεψη για το ρέμα Ποδονίφτη
Description:
Επιστολή αντιπεριφερειάρχη, Γ. Καραμέρου, προς τον υπουργό Υποδομών, Χρ. Σπίρτζη, για το βόρειο τμήμα του Ποδονίφτη. Ζητά επείγουσα σύσκεψη με τη συμμετοχή των εμπλεκομένων φορέων της αυτοδιοίκησης. Με αντικείμενο την αντιπλημμυρική θωράκιση περιοχών από όπου διέρχεται το ρέμα του Ποδονίφτη, ο αντιπεριφερειάρχης Βόρειου Τομέα Αθηνών, Γιώργος Καραμέρος καλεί τον υπουργό Υποδομών &amp; Μεταφορών, Χρήστο Σπίρτζη, να ορίσει επείγουσα σύσκεψη με τη συμμετοχή όλων των εμπλεκόμενων φορέων της αυτοδιοίκησης για την επίτευξη οριστικής λύσης. Ειδικότερα, ο αντιπεριφερειάρχης σε επιστολή που απέστειλε στον υπουργό Υποδομών ενημερώνει για τη δύσκολη κατάσταση που έχει δημιουργηθεί μετά τις καταιγίδες του περασμένου Ιουλίου και παραθέτει ένα σύντομο ιστορικό του προβλήματος, ιδιαίτερα στο σημείο όπου το ρέμα είναι διευθετημένο με κλειστή ορθογωνική διατομή στο Χαλάνδρι (οδοί Σαρανταπόρου, Μπιζανίου και Κόδρου, ανάντη Λεωφόρου Κηφισίας). Προειδοποιεί ότι έχει καταστεί επιτακτική η ανάγκη για επιτάχυνση όλων των διαδικασιών υλοποίησης της μελέτης αντιπλημμυρικής προστασίας του ρέματος σε όλο του το μήκος, την οποία από το Δεκέμβριο του 2017 έχει αναλάβει το Υπουργείο, τονίζοντας ότι οι τρεις πρόσφατες καταιγίδες επιδείνωσαν σοβαρά το χρόνιο πρόβλημα της αντιπλημμυρικής θωράκισης περιοχών από όπου διέρχεται ο Ποδονίφτης. Ειδικά για το Χαλάνδρι, σύμφωνα με τον Γιώργο Καραμέρο, ο πλακοσκεπής αγωγός της οδού Κόδρου, είναι ορθογωνικής διατομής διαστάσεων (7,70μ. Χ 3,10μ.), έως τον παράδρομο της Λεωφόρου Κηφισίας και στο τμήμα του κάτω από την Λ. Κηφισίας αποτυπώνεται με μικρότερη διατομή. Η στένωση αυτή στην προσαρμογή του πλακοσκεπούς αγωγού με το προϋπάρχον τεχνικό κάτω από τη Λ. Κηφισίας δημιουργούν τον υδραυλικό στραγγαλισμό της ροής των ομβρίων με αποτέλεσμα να μην παροχετεύονται τα νερά και να πλημμυρίζουν γειτονιές. Για την άμεση αντιμετώπιση του προβλήματος, σημειώνει ο Γ. Καραμέρος, η Περιφέρεια Αττικής από το 2015 έχει εντάξει στο πρόγραμμα εκτελεστέων έργων δαπάνη ύψους 1.500.000 ευρώ για την αύξηση της παροχευτικότητας του ρέματος Ποδονίφτη στη συμβολή των οδών Κόδρου και Λ. Κηφισίας (περιοχή Χαλανδρίου). Τον Νοέμβριο του 2017, προκειμένου να αρθεί το αδιέξοδο που δημιουργήθηκε μετά τις ενστάσεις του όμορου Δήμου Φιλοθέης - Ψυχικού και τις αντιδράσεις τοπικών φορέων και συλλογικοτήτων, η Περιφέρεια Αττικής κατέθεσε ολοκληρωμένη πρόταση για την ουσιαστική λύση του προβλήματος, η οποία δεν περιοριζόταν μόνο στην ανεπάρκεια του πλακοσκεπούς αγωγού, αλλά αφορούσε συνολικότερα στην αντιπλημμυρική προστασίας σε όλο το μήκος του ρέματος Ποδονίφτη. Πρόταση που έγινε αποδεκτή από την Κεντρική Συντονιστική Επιτροπή του Υπουργείου Υποδομών το οποίο και ανέλαβε την υλοποίηση και δημοπράτηση της μελέτης. Έκτοτε, όπως καταλήγει στην επιστολή του ο Γ. Καραμέρος, «εκκρεμεί η υλοποίηση αυτής της απόφασης, η οποία ρητά ορίζει ότι η οριστική μελέτη πρέπει να εκπονηθεί σε συνδυασμό με την αντιμετώπιση των προβλημάτων τόσο ανάντη (Δήμος Χαλανδρίου) όσο και κατάντη (Δήμος Φιλοθέης - Ψυχικού) και να λαμβάνει υπόψη συνολικά το ρέμα Ποδονίφτη. Στο πλαίσιο αυτό, εκτιμώ ότι είναι κρίσιμο να ορίσετε μια συνάντηση αποφάσεων, όσο το δυνατόν πιο σύντομα, με τη συμμετοχή όλων των εμπλεκομένων φορέων της αυτοδιοίκησης». Σχετικά άρθρα: Η Περιφέρεια Αττικής για την πλημμύρα σε παράνομο πάρκινγκ στο Μαρούσι Πλημμύρες στην περιοχή της Αγίας Βαρβάρας στο Χαλάνρι. Ως πότε; Οδός Αγίας Βαρβάρας στο Χαλάνδρι Νέες συγκλονιστικές φωτογραφίες από την πλημμύρα στην Αγία Βαρβάρα Χαλανδρίου Πλημμύρα και πάλι Αγίας Βαρβάρας και Κόδρου! Η Περιφέρεια Αττικής για τα πλημμυρικά φαινόμενα σε Χαλάνδρι και Φιλοθέη Ο Δήμος Χαλανδρίου για το πλημμυρικό φαινόμενο στην Κόδρου &amp;nbsp;
