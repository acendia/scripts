Title:
&quot;Self’it&quot;: η πρώτη εφαρμογή για τους φοιτητές της πόλης είναι γεγονός
Description:
«Καλησπέρα παιδιά, μήπως έχει κανείς το πρόγραμμα της εξεταστικής;» / «Θα έχουμε κανονικά σήμερα μάθημα ή ακυρώθηκε λόγω απεργίας;» / «Μήπως παίζουν παλιά θέματα και κανένα sos για το αυριανό μάθημα;» Οι ερωτήσεις που ασταμάτητα σπαμάρουν κάθε φοιτητικό γκρουπάκι στα σόσιαλ μίντια και οργιάζουν σε περιόδους εξεταστικής, πέρα από έναν άχαρο πονοκέφαλο και μια γλυκόπικρη ανάμνηση των δικών μου φοιτητικών χρόνων, φέρνουν και μία ατράνταχτη διαπίστωση. Από τον πιο ψαρωμένο πρωτοετό [sic] μέχρι τον πιο έμπειρο χομπίστα των νιοστών χρόνων, το φοιτητικό κοινό αναζητά το δικό του μέσο για να εκφραστεί, να πληροφορηθεί, να επικοινωνήσει, να φλερτάρει –κάτι που μέχρι πρότινος έψαχνε μόνο σε ανώνυμες πλατφόρμες (λέγε με «ΕΚΠΑποκαλύψεις», «Το ΠΑ,ΠΕΙράζει», «Φιλοσοφικό Απόρρητο» κοκ) ή επώνυμες ομάδες που έτρεχαν μέσα σε πανίσχυρα κοινωνικά δίκτυα. Φωτογραφίες, σύντομες ανακοινώσεις, πριβέ συνομιλίες, προτάσεις για φοιτητικά στέκια και hotspots δίνουν μεταξύ άλλων μία αυθεντική εικόνα για την πόλη που μένεις, μέσα από τα μάτια ενός φοιτητή. Τρεις Αθηναίοι φοιτητές και ένας από την Πάτρα, όμως, είχαν τη δική τους ιδέα. Γνωρίζοντας από πρώτο χέρι τα βάσανα και τις επιθυμίες του προπτυχιακού βίου, ο Θέμης Δρακωνάκης, ο Σωτήρης Κανηράς, ο Κωνσταντίνος Ρέππας και ο Κωνσταντίνος Λούντζης έφεραν πριν από λίγες μόλις εβδομάδες το πρώτο social app που απευθύνεται καθαρά στους φοιτητές, όσο οι χρήστες του αυξάνονται συνεχώς με εντυπωσιακό ρυθμό. Ο λόγος για το «Self’it», ή αλλιώς για το νέο εργαλείο καθημερινής χρήσης που προσφέρει δικτύωση και ενημέρωση βάσει της σχολής που ανήκει ο κάθε χρήστης αλλά και της τοποθεσία που βρίσκεται. «Πρόκειται για μία location based εφαρμογή που μπορεί να χρησιμοποιηθεί ελεύθερα από τον κάθε φοιτητή για να δημοσιεύσει ό,τι ο ίδιος επιθυμεί» μας εξηγούν με περίσσιο ενθουσιασμό τα μέλη της ομάδας. Πώς συμβαίνει πρακτικά αυτό; Πολύ άμεσα. Μετά από μία γρήγορη εγγραφή στην εφαρμογή και τη δήλωση της σχολής (ή ακόμα και του τμήματος), η τοποθεσία του χρήστη εντοπίζεται αυτόματα από την εφαρμογή και προβάλει στην οθόνη ένα feed σε πραγματικό χώρο και χρόνο με τις δημοσιεύσεις των υπόλοιπων χρηστών στο ίδιο μέρος. Φωτογραφίες, σύντομες ανακοινώσεις, πριβέ συνομιλίες, προτάσεις για φοιτητικά στέκια και hotspots δίνουν μεταξύ άλλων μία αυθεντική εικόνα για την πόλη που μένεις, μέσα από τα μάτια ενός φοιτητή. «Για μένα είναι και ένα προσωπικό ημερολόγιο με φωτογραφίες από τα μέρη που έχω επισκεφθεί», συμπληρώνει ο συνιδρυτής και CEO Θέμης, σκρολάροντας στις παλαιότερες δημοσιεύσεις του. Ψάχνοντας, μάλιστα, το user-friendly στήσιμο της εφαρμογής, βρίσκεις μία παράλληλη ροή ειδοποιήσεων με νέα από επιλεγμένα (ανά χρήστη) άτομα καθώς και τις πιο δημοφιλείς δημοσιεύσεις παγκοσμίως, προκειμένου «να έχεις επαφή με τη σχολή σου χωρίς να βρίσκεσαι εκεί, αλλά και με τους υπόλοιπους φοιτητές του κόσμου», όπως μας λέει ο Σωτήρης, συνιδρυτής και developer στην ομάδα. Μέχρι σήμερα, το social app δίνοντας έμφαση στον φοιτητόκοσμο της χώρας έχει ταξιδέψει σε περισσότερες από 700 διαφορετικές περιοχές ανά την επικράτεια ενώ δεν είναι λίγα τα παραδείγματα των δημοσιεύσεων που έρχονται από τα πέρατα της γης, όπως Ιαπωνία, Βραζιλία και Καναδά. Για να είμαστε όμως δίκαιοι, το «Self’it» δεν είναι ένας διάττον αστέρας που προέκυψε από το πουθενά. Τα δύο ιδρυτικά μέλη είχαν ξεκινήσει μία ομώνυμη εφαρμογή μερικούς μήνες πριν, που λειτουργούσε με (κάπως) διαφορετικό περιεχόμενο, σαν ένα location based instagram με φωτογραφίες ανά περιοχή. Παρ’ ότι διακρίθηκαν σε διαγωνισμούς (ανάμεσα σε εκατοντάδες startaps και ολοκληρωμένες εταιρίες μάλιστα) και είχαν αναπτύξει μία δεξαμενή χρηστών, τα ποσοστά της παλαιότερης εφαρμογής δεν ήταν αρκετά για τους εξασφαλίσουν την πολυπόθητη χρηματοδότηση. Έτσι, αφού χτύπησαν αρκετές πόρτες ομίλων και εταιριών άκαρπα, αποφάσισαν να βγουν μόνοι τους από το φαύλο κύκλο και να δημιουργήσουν κάτι καινούργιο. «Το ζήτημα στην Ελλάδα είναι πως η χρηματοδότηση προς τις νεοφυείς επιχειρήσεις είναι συνολικά χαμηλή σε σχέση με άλλες ανεπτυγμένες χώρες της Δύσης και οι ευκαιρίες αυτομάτως περιορίζονται» μας εξηγούν οι συνιδρυτές του εγχειρήματος. «Επίσης, στις μεγαλύτερες εταιρίες του εξωτερικού βλέπεις να διοικούν άτομα κάτω των τριάντα, ενώ στην χώρα μας υπάρχει μία νοοτροπία που αντιμετωπίζει τους νέους ως άμαθους, προτάσσοντας συμβουλευτικά το δάχτυλο», συνεχίζουν. Τελικά, όμως, παρά τις δομικές αντιξοότητες, το νεαρό team κέρδισε το στοίχημα με το τελευταίο του χαρτί, επαναπροσδιορίζοντας τους στόχους του για ένα πιο εξειδικευμένο κοινό με έμφαση στην πρωτοπορία. Και όσο τα πλάνα για ακόμα περισσότερα features είναι στα σκαριά, το «Self’it» ετοιμάζεται για να ανοίξει ακόμα παραπάνω τα φτερά του στις συσκευές του φοιτητικού κοινού, ενώ ακόμα και για εμάς τους απόφοιτους παραμένει μια καλή ευκαιρία για να κρυφοκοιτάξουμε μερικά χρόνια πίσω. i&amp;nbsp; Μπορείτε να κατεβάσετε δωρεάν την εφαρμογή εδώ, περισσότερες πληροφορίες στην επίσημη σελίδα του facebook και στο site. Πηγή:&amp;nbsp;www.athinorama.gr,&amp;nbsp;από Άγγελο Κλάδη, Φώτο: Σοφία Δημητρίου &amp;nbsp;
