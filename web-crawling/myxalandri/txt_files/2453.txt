Title:
“Περίπατος Υγείας”: Δράση της Π.Ε. Βόρειου Τομέα Αθηνών για την προαγωγή της ιδέας της δωρεάς Οργάνων
Description:
Μήνυμα ζωής και προαγωγής της ευγενούς ιδέας της Δωρεάς Οργάνων έστειλε το Σάββατο (12/06) η Περιφέρεια Αττικής στη δράση «Περίπατος Υγείας» που διοργάνωσε η Περιφερειακή Ενότητα Βόρειου Τομέα Αθηνών σε συνεργασία με την Αθλητική Ομοσπονδία Νεφροπαθών και Μεταμοσχευμένων. Ένας θαυμάσιος περίπατος με «πρωταθλητές ζωής» και απλό κόσμο που αγκάλιασε τη δράση που στόχο είχε τη διάδοση του μηνύματος της δωρεάς οργάνων και της μεταμόσχευσης. Μάλιστα, λίγο πριν την έναρξη του περιπάτου τιμήθηκε η οικογένεια του προσφάτως αδικοχαμένου Ιάσονα Λαλαούνη για την αξεπέραστη προσφορά της στην κοινωνία χαρίζοντας όλα τα όργανα του άτυχου νεαρού. «Από τον πνεύμονα των βορείων προαστίων αλλά και της Αττικής, το Άλσος Συγγρού στείλαμε μήνυμα ζωής, προάγοντας παράλληλα την Ευγενή Ιδέα της Δωρεάς Οργάνων και της Μεταμόσχευσης. Ο περιφερειάρχης Αττικής, Γιώργος Πατούλης είναι πρωτοπόρος σε πρωτοβουλίες που προάγουν την υγείας και την ευζωία. Ακολουθώντας το όραμά του για μια Περιφέρεια πρότυπο σε θέματα υγείας, ως διοίκηση της Περιφέρειας Αττικής ενθαρρύνουμε και αγκαλιάζουμε ενέργειες με τόσο σπουδαία μηνύματα ζωής, όπως το σημερινό», δήλωσε η αντιπεριφερειάρχης Βορείου Τομέα Λουκία Κεφαλογιάννη, η οποία απένειμε μετάλλιο στους αθλητές Σήφη Τζουγανάκη και Μαρία Ζαχαριάδου, οι οποίοι διακρίθηκαν στο Run 5K Anyway τhς Παγκόσμιας Ομοσπονδίας Μεταμοσχευμένων (WTGF). «Ευχαριστούμε θερμά τον περιφερειάρχη Αττικής Γιώργο Πατούλη για την υποστήριξή του, καθώς επίσης και την αντιπεριφερειάρχη Λουκία Κεφαλογιάννη για το ενδιαφέρον και την ευαισθησία που δείχνει έμπρακτα στην Ομοσπονδία μας. Θέλουμε τέτοιες δράσεις να γίνουν θεσμός ώστε να ενημερώσουμε και να ευαισθητοποιήσουμε τον κόσμο για τη σπουδαιότητα της δωρεάς οργάνων», ανέφερε η πρόεδρος της Αθλητικής Ομοσπονδίας Νεφροπαθών και Μεταμοσχευμένων (Α.Ο.Μ.Ν.), Δήμητρα Αρκά που απένειμε στην κ. Κεφαλογιάννη τιμητικό μετάλλιο. Χαιρετισμό απηύθυνε και ο αντιδήμαρχος Αμαρουσίου και μέλος του Δ.Σ. του ΙΓΕ, Στέφανος Τσιπουράκης, καλωσορίζοντας τους συμμετέχοντες στο «στολίδι» των βορείων προαστίων το Άλσος Συγγρού και εκφράζοντας με τη σειρά του τη στήριξή του στο κοινωνικό μήνυμα της υιοθέτησης και διάδοσης της ιδέας της δωρεάς οργάνων. Για την υλοποίηση της δράσης η Π.Ε. Βόρειου Τομέα Αθηνών εκφράζει τις ευχαριστίες της στην Α.Ο.Ν.Μ., στη διοίκηση του Ινστιτούτου Γεωπονικών Επιστημών που εκπροσωπήθηκε και από τον αντιπρόεδρό της Αλέξανδρο Κόκκαλη, στην Πολιτική Προστασία του Δήμου Αμαρουσίου, στην ειδική σύμβουλο του Περιφερειάρχη σε θέματα άθλησης Χριστίνα Γαλανοπούλου και σε όλους τους συμμετέχοντες, καθώς επίσης στην εταιρεία Βίκος Α.Ε. για την ευγενική χορηγία των νερών και των αναψυκτικών της δράσης.  
