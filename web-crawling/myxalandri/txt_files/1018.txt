Title:
Οι δράσεις του Συλλόγου Πεζοπόρων Χαλανδρίου τον Φεβρουάριο
Description:
Με το άνοιγμα του Τριωδίου, ο Φυσιολατρικός Πεζοπορικός Σύλλογος Χαλανδρίου «Ο ΕΥΡΙΠΙΔΗΣ» θα γιορτάσει την περίοδο των Αποκριών με πλούσιες πεζοπορικές δράσεις, με αποκορύφωμα τη διήμερη εξόρμηση στην Ορεινή Ναυπακτία την Καθαρά Δευτέρα. Κυριακή 12 Φεβρουαρίου: Πεζοπορία στην Πάρνηθα - Άγιος Γεώργιος Κεραμίδι Η ομάδα μας θα πεζοπορήσει σε μία από τις πιο κλασικές αλλά και όμορφες διαδρομές της Πάρνηθας, το μονοπάτι του Κεραμιδίου. Θα ξεκινήσουμε από τη θέση Μέλια, λίγο πριν το τελεφερίκ της Πάρνηθας, έως το ξωκλήσι του Αγίου Γεωργίου, μια απόσταση 5 χλμ. Πρόκειται για μια διαδρομή που την χαρακτηρίζει η οργιώδης βλάστηση, αιωνόβια πεύκα, πλατάνια και κουμαριές. Θα επισκεφτούμε το ιστορικό εκκλησάκι και θα έχουμε την ευκαιρία να ξεκουραστούμε στα τραπέζια κάτω από τα πλατάνια και τα πεύκα, δίπλα στα γάργαρα νερά της Νεραϊδοπηγής. Στη συνέχεια θα επιστρέψουμε από το ίδιο μονοπάτι. Πληροφορίες διαδρομής: Πεζοπορία: 10 χλμ.Βαθμός δυσκολίας: 1+Θετική υψομετρική: 430 μ.Ώρες πορείας: 3,5-4 μαζί με τις στάσεις Η μετάβαση θα γίνει με ιδιωτικά αυτοκίνητα.Ώρα και σημείο συνάντησης: στις 9:00 π.μ. στην Αμυγδαλέζα στη θέση &quot;Μέλια&quot; πριν το τελεφερίκ. Κυριακή 19 Φεβρουαρίου: Πεζοπορία στο Αρκουδόρεμα - Μαίναλο Την Κυριακή 19 Φεβρουαρίου θα πεζοπορήσουμε σε ένα από τα κορυφαία μονοπάτια της Πελοποννήσου, στο Χρυσοβίτσι - Αρκουδόρεμα στην ορεινή Αρκαδία. Αρχικός προορισμός μας ένα από τα πιο όμορφα ορεινά χωριά της Αρκαδίας, το χωριό Χρυσοβίτσι, το οποίο βρίσκεται σε υψόμετρο 1073 μ. σε μια πλαγιά του Μαίναλου κατάφυτη από έλατα. Το ιστορικό αυτό χωριό θεωρείται ότι χτίστηκε τον 15ο αιώνα, και έχει ιδιαίτερη διασύνδεση με την Επανάσταση του 1821, όπου έδρευε το γραφείο του Θεόδωρου Κολοκοτρώνη Θα ξεκινήσουμε την πανέμορφη διαδρομή μας, διασχίζοντας το μονοπάτι με το μπλε τετράγωνο, μέχρι το ιστορικό διατηρητέο εκκλησάκι του 1719 μ.Χ., την Παναγιά Αρκουδορέματος. Μια μικρή στάση για να θαυμάσουμε έναν, όπως θεωρείται, από τους πιο ιερούς χώρους της Αρκαδίας και στη συνέχεια θα εισέλθουμε στο μονοπάτι του Αρκουδορέματος. Ένα μονοπάτι απαράμιλλης φυσικής ομορφιάς, ίσως το πιο όμορφο στο Μαίναλο. Αν το επιτρέψουν οι καιρικές συνθήκες -και το επίπεδο του νερού στο ρέμα είναι χαμηλό- θα πεζοπορήσουμε μέχρι τα 2 πρώτα μικρά καταρρακτάκια και θα επιστρέψουμε στην πηγή για να μας παραλάβει το πούλμαν. Θα ολοκληρώσουμε την εξόρμησή μας, με φαγητό μας, για όσους το επιθυμούν, σε παραδοσιακή ταβέρνα, στο χωριό Χρυσοβίτσι με ελεύθερο μενού. Πληροφορίες διαδρομής: Απόσταση Πεζοπορίας: 7 χλμ.Βαθμός δυσκολίας: 1Θετική υψομετρική: 260 μ.Ώρες πορείας: 3,5 μαζί με τις στάσεις. Η μετάβαση θα γίνει με πούλμαν. Διήμερο Καθαράς Δευτέρας 26 - 27 Φεβρουαρίου: Εξόρμηση στην Ορεινή Ναυπακτία Ο Σύλλογος μας θα γιορτάσει τις αποκριές στην πανέμορφη Ναύπακτο και θα εξερευνήσει τα μοναδικά τοπία της ορεινής Ναυπακτίας. Το πρόγραμμα έχει ως εξής: Την Κυριακή θα αναχωρήσουμε στις 7:00 π.μ. από τον Σταθμό Μετρό Χαλανδρίου με προορισμό τη γραφική πόλη της Ναύπακτου, μια από τις αρχαιότερες ελληνικές πόλεις που συνδέθηκε με σημαντικά ιστορικά γεγονότα. Η Ναύπακτος είναι γνωστή για τα υπέροχα βενετσιάνικα μνημεία της, το κάστρο και το λιμάνι. Θα περπατήσουμε στην παλιά πόλη με τα πλακόστρωτα σοκάκια. Θα μάθουμε την ιστορία της μέσα από τα εντυπωσιακά αξιοθέατα όπως το ενετικό λιμάνι, που αποτελεί την καρδιά της πόλης. Μοιάζει με ένα μικρό πέταλο, με τους δύο εντυπωσιακούς πύργους στην είσοδό του. Στη δεξιά πλευρά του λιμανιού θα θαυμάσουμε τον ανδριάντα του πυρπολητή Γιώργου Ανεμογιάννη, που βρήκε μαρτυρικό θάνατο κατά τη διάρκεια της ελληνικής επανάστασης. Σε μικρή απόσταση βρίσκεται το άγαλμα του Μιγκέλ ντε Θερβάντες, του δημιουργού του «Δον Κιχώτη», ο οποίος είχε λάβει μέρος στη Ναυμαχία της Ναύπακτου. Ο Ισπανός συγγραφέας αποτελεί ένα κομμάτι της λαμπρής ιστορίας της πόλης. Στο ανατολικό τμήμα του λιμανιού είναι ο παλιός φάρος και το τέμενος Fethiye Tzamí του 1499. Επίσης, θα επισκεφτούμε το ενετικό κάστρο που στέκει επιβλητικά πάνω από την πόλη. Η ιστορία του πηγαίνει αιώνες πίσω στην αρχαιότητα αλλά οφείλει τη σημερινή του μορφή στους Ενετούς. Από το κάστρο θα απολαύσουμε την εκπληκτική θέα στην περιοχή με την επιβλητική γέφυρα του Ρίου-Αντιρρίου που κλίνει πάνω από τον ορίζοντα. Μετά την πεζοπορία μας στα υπέροχα αξιοθέατα της πόλης θα έχουμε χρόνο για καφέ και φαγητό. Το απόγευμα θα ανέβουμε στην ορεινή Ναυπακτία, στο χωριό Τερψιθέα. Είναι χτισμένο αμφιθεατρικά σε υψόμετρο 800 μ., σε μια έκταση κατάφυτη από δρυοδάση και με θέα που κόβει την ανάσα στους επισκέπτες. Θα διανυκτερεύσουμε στο ομώνυμο ξενοδοχείο και θα γιορτάσουμε τις Αποκριές με ένα πάρτι μασκέ το βράδυ. Την Καθαρά Δευτέρα, μετά το πρωινό μας στο ξενοδοχείο θα πεζοπορήσουμε σε ένα από τα πιο όμορφα και καταπράσινα μονοπάτια της περιοχής στην Άνω Χώρα. Θα περπατήσουμε σε δάσος με έλατα, καστανιές και πλατάνια. Τέλος, θα γευματίσουμε σε ένα από τα παραδοσιακά ταβερνάκια της περιοχής πριν την επιστροφή μας στο Χαλάνδρι.  Περισσότερες πληροφορίες και δηλώσεις συμμετοχής: στο e-mail: pezoporoihalandriou@gmail.com στα τηλ.: 693-2222862, 697-3442376 στα γραφεία του συλλόγου: Καρελλά 22, Χαλάνδρι (Συνοικισμός), κάθε Τετάρτη 18:30-20:30 στο facebook: Πεζοπόροι Χαλανδρίου, Ομάδα Πεζοπόροι Χαλανδρίου στο instagram: @pezoporoihalandriou στο site του συλλόγου: pezoporoihalandriou.gr Ο Σύλλογος Πεζοπόρων Χαλανδρίου ευχαριστεί τα τοπικά μέσα ενημέρωσης για την υποστήριξή τους και την προβολή των δράσεων του συλλόγου.  
