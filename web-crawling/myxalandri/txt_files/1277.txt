Title:
Καταδρομική επίθεση σε σούπερ μάρκετ στο Χαλάνδρι τα ξημερώματα
Description:
Συντονισμένη επίθεση κουκουλοφόρων σε επτά σούπερ μάρκετ της εταιρείας Market In έγινε τα ξημερώματα, σε διαφορετικές περιοχές της Αττικής. Πιο συγκεκριμένα, μεταξύ 2 και 3 τα ξημερώματα, άγνωστοι δράστες προκάλεσαν ζημιές στις προσόψεις επτά σούπερ μάρκετ, στο Γαλάτσι, τη Νίκαια, τον Βύρωνα, του Ζωγράφου, την Καισαριανή, τους Αγίους Αναργύρους και το Χαλάνδρι. Αυτή είναι η δεύτερη ανάλογη επίθεση κατά καταστημάτων της συγκεκριμένης εταιρείας. Ακριβώς πριν από ένα μήνα, είχε πραγματοποιηθεί σειρά επιθέσεων, όταν μέσα σε περίπου μισή ώρα, από την 01:34, έως τις 02:08, ομάδες αγνώστων προξένησαν φθορές με λοστούς, πέτρες και άλλα αντικείμενα στα τζάμια των καταστημάτων «Market in», σε Ηλιούπολη, τα Πατήσια, τη Νέα Σμύρνη, τον Άγιο Δημήτριο, την Πετρούπολη, την Κυψέλη και στου Ζωγράφου. Λίγες μέρες νωρίτερα, στις 18/12/2017, Μέλη του Ρουβίκωνα είχαν εισβάλει στα κεντρικά καταστήματα της αλυσίδας Market In στα Πετράλωνα και στην οδό Πατησίων, όπου μοίρασαν στους εργαζομένους αλλά και σε πελάτες, ενημερωτικά κείμενα για τις πρακτικές της εταιρείας. Με ανάρτησή τους στο Indymedia, οι αντιεξουσιαστές που βρίσκονται πίσω από την συντονισμένη επίθεση σε υποκαταστήματα Market in, εξήγησαν τους λόγους που προέβησαν σε φθορές στο εξωτερικό τους. «Η επιλογή της συγκεκριμένης ημερομηνίας σχετίζεται με την εκδίκαση της υπόθεσης ασφαλιστικών μέτρων των Market in στις 26/1 σε συνέχεια της προσωρινής διαταγής για επαναπρόσληψη όλων των εργαζομένων που είχε ασκηθεί την 5/1. Στην καθημερινή βία των αφεντικών, την εκμετάλλευση και την εντατικοποίηση, τη βία των απλήρωτων εργατοωρών, της επισφάλειας, των υποτιμητικών σχολίων, της απόλυσης, των απειλών και των μαφιόζικων πρακτικών με χρήση μπράβων, απαντάμε με ταξική αντιβία. Σαμποτάζ στα μαγαζιά του κέρδους τους, στους χώρους καταναγκασμού μας - φθορές στις επιχειρήσεις τους και ρήξη στην αλυσίδα υποτίμησης των ζωών μας. Για τη συλλογική αντεπίθεση στην προοπτική της κοινωνικής και ατομικής χειραφέτησης», αναφέρουν μεταξύ άλλων.&amp;nbsp; Πηγή:&amp;nbsp;www.kathimerini.gr &amp;nbsp;
