Title:
Διαφορετικά Χριστούγεννα...
Description:
Τα Χριστούγεννα είναι μια γιορτή, που συμβολίζουν την αγάπη, την καλοσύνη, τη φροντίδα για τον διπλανό μας και την κοντινότητα με τους δικούς μας ανθρώπους. Είναι η γέννηση της ελπίδας και οι αποφάσεις για αλλαγές και νέα προχωρήματα. Μια μεγάλη γιορτή, όπου οι πόλεις και οι πλατείες στολίζονται με υπέροχα και πολύχρωμα φωτεινά λαμπάκια. Όπου τα παιδιά περιμένουν με ανυπομονησία το δώρο του Άγιου Βασίλη. Όπου σε κάθε γωνιά του δρόμου ακούγονται παιδικές φωνές να λένε τα κάλαντα. Οι περισσότεροι από εμάς, είναι σχεδόν σίγουρο, ότι διαφορετικά το είχαμε στο μυαλό μας. Φανταζόμασταν ότι θα βρούμε τους δικούς μας ανθρώπους, τους φίλους μας, θα επισκεπτόμασταν τα μέρη που μεγαλώσαμε ή ότι ίσως να κάναμε και κάποιο ταξίδι. Να καθίσουμε όλοι μαζί γύρω από το γιορτινό τραπέζι, να τσουγκρίσουμε τα ποτήρια μας, να μοιραστούμε ιστορίες. Με άλλα λόγια να λειτουργήσουμε με τους γνώριμους σε εμάς τρόπους. Ίσως το πιο σημαντικό όμως, θα ήταν ότι θα βρισκόμασταν και πάλι όλοι μαζί. Κάτι που σε όλους μας έχει λείψει αυτό το διάστημα. Το δεύτερο όμως κύμα του covid-19 και η αύξηση των κρουσμάτων, ανέτρεψε και πάλι τα σχέδιά μας. Μπορούμε όμως τις ξεχωριστές μυρωδιές και τα αρώματα που μας φέρνει η γιορτή των Χριστουγέννων να τα μεταφέρουμε μέσα στο σπίτι μας. Να μιλήσουμε στα παιδιά μας για τις δικές μας προσωπικές εμπειρίες, για το πώς καθόμασταν δίπλα από τη γιαγιά ή τη μητέρα μας και τις βλέπαμε να μαγειρεύουν. Για τη μυσταγωγία που επικρατούσε μέχρι να στρωθεί το γιορτινό τραπέζι. Για τις όλο ενδιαφέρον ιστορίες των μεγαλυτέρων. Όλοι μας έχουμε να μοιραστούμε και όμορφες στιγμές, από τις οποίες μόνο κερδισμένοι θα βγούμε εμείς, αλλά και οι σημαντικοί μας άνθρωποι. Η τεχνολογία ευτυχώς συνεχίζει να εξελίσσεται και μπορεί να σταθεί σύμμαχός μας σε αυτές τις δύσκολες στιγμές. Μπορούμε λοιπόν να την αξιοποιήσουμε και να φροντίσουμε μέσω βιντεοκλήσεων, τα παιδιά να δουν τον παππού και τη γιαγιά που με τόση λαχτάρα ανυπομονούσαν να συναντηθούν. Είναι στο χέρι μας λοιπόν να φροντίσουμε, ώστε να δώσουμε μια διαφορετική νότα σε αυτά τα Χριστούγεννα. Μια νότα αισιοδοξίας, δύναμης και αλλαγής, ότι ακόμη και κάτω από αυτές τις δύσκολες συνθήκες, θα βρούμε τον τρόπο να δημιουργήσουμε κάτι όμορφο και να βρεθούμε μέσω της τεχνολογίας πιο κοντά ο ένας στον άλλο. Και ενώ οι συνθήκες είναι πραγματικά δύσκολες, είναι στο χέρι της κάθε οικογένειας πώς θα οδηγήσει τα πράγματα και αν θα σταθεί μονάχα στις απώλειες ή θα επιτρέψει να χαρεί και κάποιες όμορφες στιγμές. Γράφει η επιστημονική ομάδα της συμβουλευτικής Γραμμής 115 25 της Ένωσης &quot;Μαζί για το Παιδί&quot;
