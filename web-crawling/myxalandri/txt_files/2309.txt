Title:
Με τον 8ο Παιδικό Σταθμό ενισχύεται η Προσχολική Αγωγή του Δήμου Χαλανδρίου
Description:
Και με τέταρτο νέο παιδικό σταθμό, τον 8ο, ενισχύεται η διεύθυνση Προσχολικής Αγωγής του Δήμου Χαλανδρίου, γεγονός που δημιουργεί ακόμα καλύτερες προϋποθέσεις για τη λειτουργία της, την περίοδο 2021-2022. Στο πλαίσιο αυτό, 407 παιδιά (νήπια και βρέφη) έγιναν δεκτά στους παιδικούς σταθμούς της πόλης ενώ στην κατηγορία των νηπίων έχουν μείνει και 15 κενές θέσεις. Η επιλογή τους έγινε από την ειδική διαπαραταξιακή επιτροπή, βάσει των πινάκων που καταρτίστηκαν με το αντικειμενικό και διαφανές σύστημα μοριοδότησης, βάσει των δηλώσεων προτίμησης -όπως προκύπτουν από τις αιτήσεις των γονέων- αλλά και της δυναμικότητας του κάθε σταθμού. Η διαδικασία ολοκληρώθηκε σε εξαιρετικά σφιχτό χρονοδιάγραμμα, δεδομένου ότι μόλις στις 20 Αυγούστου γνωστοποιήθηκαν από την ΕΕΤΑΑ τα αποτελέσματα για τους δικαιούχους των voucher και εν συνεχεία καταρτίστηκαν οι πίνακες με βάση και τις εμπρόθεσμες αιτήσεις που είχαν γίνει στους παιδικούς σταθμούς. Για όσα βρέφη και νήπια έμειναν εκτός κατά την πρώτη φάση επιλογής θα συνεδριάσει εκ νέου -σε διάστημα ενός μήνα περίπου- η ειδική διαπαραταξιακή επιτροπή, ώστε να εξεταστούν οι εναπομείνασες αιτήσεις σε συνδυασμό με τις κενές θέσεις που θα προκύψουν, προκειμένου να ενταχθούν σταδιακά όλα τα παιδιά, όπως έγινε άλλωστε και τις προηγούμενες χρονιές. Επάρκεια προσωπικού και συνθήκες ασφαλείας Για τη διασφάλιση της απόλυτα εύρυθμης λειτουργίας των βρεφονηπιακών σταθμών από τον Δήμο Χαλανδρίου: Ανανεώθηκαν εγκαίρως οι συμβάσεις του προσωπικού -60 εργαζόμενοι όλων των ειδικοτήτων- μέσω ΕΣΠΑ. Λαμβάνεται μέριμνα για τον εφοδιασμό όλων των τμημάτων Προσχολικής Αγωγής με τα προβλεπόμενα μέσα για την προστασία του προσωπικού αλλά και των φιλοξενούμενων νηπίων και βρεφών (αντισηπτικά, θερμόμετρα κ.ά.)., καθώς και για την τήρηση όλων των υγειονομικών πρωτοκόλλων. Απαλλαγές από τροφεία και ένταξη βρεφών από 12 μηνών Σημειώνεται ότι για μια ακόμη χρονιά και παρά τη δύσκολη οικονομική συγκυρία ο Δήμος Χαλανδρίου διατηρεί την πλήρη απαλλαγή από τα τροφεία όλων των οικογενειών με εισοδήματα έως 25.000 ευρώ. Για δεύτερη χρονιά, η Προσχολική Αγωγή του Δήμου Χαλανδρίου δέχεται βρέφη από 12 μηνών ενώ θα καταβληθεί προσπάθεια στο μέλλον το όριο αυτό να μειωθεί ακόμα περισσότερο, σύμφωνα με τον υπάρχοντα κανονισμό, δίνοντας πραγματική ανάσα στις οικογένειες με μικρά παιδιά, όπως προανήγγειλε ο δήμαρχος Χαλανδρίου Σίμος Ρούσσος ενώπιον του Δημοτικού Συμβουλίου, τονίζοντας ότι ο αυξημένος αριθμός των αιτήσεων, πολλές από τις οποίες προέρχονται από γειτονικούς δήμους, αποδεικνύει στην πράξη την καλή δουλειά που γίνεται στους παιδικούς σταθμούς της πόλης. «Παραμένουμε σταθερά δίπλα στις οικογένειες με παιδιά» Σχολιάζοντας όλα όσα έχουν υλοποιηθεί για την εύρυθμη και ασφαλή λειτουργία των παιδικών σταθμών, η αντιδήμαρχος Παιδείας και Προσχολικής Αγωγής Ιωάννα Αθανασάτου σημείωσε: «Η σημερινή διοίκηση του Δήμου Χαλανδρίου συνεχίζει να στέκεται σταθερά και με συνέπεια δίπλα στις οικογένειες με μικρά παιδιά. Καταβάλουμε κάθε δυνατή προσπάθεια, στο πλαίσιο πάντα των αρμοδιοτήτων του Δήμου, να καλύψουμε τις όποιες ελλείψεις και να λάβουμε από την πλευρά μας όλα τα δυνατά μέτρα προστασίας. Διαβεβαιώνουμε τους γονείς ότι επανεκτιμούμε συνεχώς τις όποιες βελτιωτικές κινήσεις απαιτηθούν για την αποτελεσματικότερη λειτουργία των παιδικών σταθμών και ευχόμαστε σε όλα τα παιδιά, τις οικογένειές τους και τις παιδαγωγούς μια όμορφη και δημιουργική χρονιά». Σε λειτουργία και ο 8ος Παιδικός Σταθμός Από την 1η Σεπτεμβρίου έχει τεθεί σε λειτουργία ένας νέος παιδικός σταθμός, ο 8ος (Διονύσου 46), έχοντας λάβει όλες τις απαραίτητες αδειοδοτήσεις. Ο βρεφονηπιακός σταθμός θα φιλοξενεί έως 16 βρέφη και 31 νήπια. Πρόκειται για μια θαυμάσια μονοκατοικία με μεγάλο κήπο που πληροί όλες τις τεχνικές και ουσιαστικές προϋποθέσεις ασφάλειας και καταλληλότητας. Στελεχωμένος με το αναγκαίο προσωπικό, πλήρως εξοπλισμένος σε εργαλεία, παιχνίδια και βιβλία, ο νέος παιδικός σταθμός του Δήμου Χαλανδρίου συμβάλλει σημαντικά στην αποτελεσματικότερη λειτουργία της Προσχολικής Αγωγής του Δήμου Χαλανδρίου. Είναι ο τέταρτος παιδικός σταθμός που λειτουργεί στην πόλη, από την έναρξη της θητείας της διοίκησης Ρούσσου το 2014.    
