Title:
Τα καλύτερα μεζεδοπωλεία στα Βόρεια Προάστια
Description:
Μεζεδάκια στεριάς και θάλασσας, καλές τιμές, οικείο περιβάλλον και... καλή καρδιά σε αγαπημένα μεζεδοπωλεία των Βορείων Προαστίων. Όσο ο καιρός μας το επιτρέπει, τα μεζεδάκια με το κρασάκι ή το ούζο καλά κρατούν σε τραπεζάκια έξω. Αυλές, πεζόδρομοι και κήποι προσφέρονται για μεζεδοκατανύξεις θαλασσινών ή κρεατικών, και τα παρακάτω μεζεδοπωλεία και κουτούκια εγγυώνται τις πιο νόστιμες εξόδους. ΑσβεστόλακοςΒασιλίσσης Σοφίας &amp; Κοιμήσεως της Θεοτόκου 4, Μαρούσι, τηλ.: 210 8025298 Τα τραπεζάκια που απλώνει στον πεζόδρομο στην «αυλή» του σε τηλεμεταφέρουν σε πλακόστρωτο χωριού και οι γεύσεις του σε μεζεδοπωλείο του χωριού. Πάντα γευστικά ανήσυχο αυτό το κουτούκι ανανεώνει τους μαμαδίσιους μεζέδες του από τους οποίους ξεχωρίζουμε τη φακοσαλάτα με ψητό χαλούμι και λάδι αγριομάραθου, την αρωματική φάβα με λάδι τρούφας και απάκι, τους τυρολουκουμάδες με μαρμελάδα ντομάτας, τα μανιταροπιτάκια και τα πικάντικα αυγά με σουτζούκι και πατάτες τηγανιτές. Για ένα γεύμα με κερασμένους λουκουμάδες με μέλι και καλό χύμα κρασί, υπολογίστε περί τα 15€/άτομο. ΑυθαίρετοΠεύκων 10, Μαρούσι, τηλ.: 210 8029309 Σε μια καταπράσινη γωνιά στο Μαρούσι, το Αυθαίρετο αγαπά τους μερακλίδικους κρεατο-μεζέδες τους οποίους σερβίρει σε μικρές μεν, νοστιμότατες δε μερίδες. Τα γαρδουμπάκια του είναι σήμα κατατεθέν και εξαιρετικά, ενώ ακολουθούν η πανσέτα με πατάτες, η σεφταλιά, το σκορδάτο τζατζίκι, η καπνιστή μελιτζάνα με τυροκαυτερή, τα κεφτεδάκια που «σπάνε μύτη» με τις μυρωδιές τους και το ωραίο, ζουμερό συκώτι. Συνοδεία κρασιού ή ρακής και με κερασμένο σάμαλι στο τέλος, ο λογαριασμός δεν ξεπερνά τα 15€/άτομο. TranzistoRakiΑναβρύτων 6, Μαρούσι, τηλ.: 210 8012941 Αυτό το τρανζιστοράκι στο Μαρούσι παίζει τα… μεζεδάνικα σε μοντέρνες παραλλαγές και αυτοσυστήνεται ως μεζέ bar/ελληνικό tapas bar σερβίροντας νόστιμα μικρά πιάτα και μεγάλη ποικιλία σε τσίπουρο, ούζο και ρακή. Μπρουσκέτες με καπνιστό χοιρινό και κρεμμυδάκι ποσέ, σπιτικό τουρσί, χειροποίητο πεϊνιρλί, γαρίδες τεμπούρα σε ταραμοσαλάτα, καπνιστή μελιτζανοσαλάτα με πέστροφα, κεφτεδάκια και φάβα Φενεού με τσάτνεϋ πιπεριάς. Οι τιμές των μεζέδων κυμαίνονται στα 3,5€ με 7€, ενώ συχνά παίζουν και πιάτα ημέρας, όπως και κοκτέιλ με βάση ελληνικά spirits. Καλή ΠαρέαΗρώων Πολυτεχνείου 14, Ν. Ερυθραία, τηλ.: 210 6252290 Σε ήσυχο σχετικά σημείο της Νέας Ερυθραίας, η Καλή Παρέα δίνει αυτό που λέει το όνομά της και βγάζει τραπεζάκια έξω θυμίζοντας παλιάς κοπής καφενείο. Λίγα και καλά ορεκτικά, όπως πατάτες τηγανιτές, σκορδαλιά και μερικές σαλάτες είναι ό,τι πρέπει για αρχή, με τα ψαρικά να κυριαρχούν στους μετέπειτα μεζέδες: τηγανιτός γαύρος, μαριδάκι, κουτσομούρες τηγανιτές, μπακαλιαράκια, καλαμαράκια τηγανιτά, σαρδέλα ψημένη και φιλεταρισμένη και φρέσκο ψάρι ημέρας εγγυώνται ένα τίμιο γεύμα. Συνοδεία κρασιού και καλής παρέας, ο λογαριασμός έρχεται στα 12-15€/ άτομο. ΤσατσαράκιΑττικής 17, Βριλήσσια, τηλ.: 210 6840320 Οι μεζέδες είναι ωραίοι, οι μεζέδες μετά (καλής) ζωντανής μουσικής ωραιότεροι. Αυτό το γνωρίζει καλά αυτό το νέο-μεζεδοπωλείο των Βριλησσίων, το οποίο δεν στερείται ούτε νόστιμης κουζίνας ούτε καλοπαιγμένης ζωντανής μουσικής. Ποικιλίες κρεατικών με μπριζολάκια, μπιφτέκια, κοτόπουλο κ.α., μπεκρή μεζέ, σνίτσελ κοτόπουλου με σουσάμι, κοτομπουκιές με βότκα, ντολμαδάκια, μπουρεκάκια και παστουρματοπιτάκια συνοδεύουν όμορφα τις… πενιές, το κρασί είναι καλό και άφθονο και ο λογαριασμός στα 20-25€/ άτομο με κερασμένο γλυκάκι στο τέλος. Καραβαϊκή25ης Μαρτίου 3, Νέα Πεντέλη, τηλ.: 210 6096165 Μια… τροπική αυλή ξεφύτρωσε στην Νέα Πεντέλη από εκεί που δεν το περίμενε κανείς. Η Καραβαϊκή στολίζει τον όμορφο εξωτερικό της χώρο με καλαμωτές, φοίνικες και φερ-φορζέ καρεκλίτσες θερινού σινεμά και φτιάχνει ατμόσφαιρα ταξιδιάρικη για να δοκιμάσουμε μεζεδάκια όπως κεφτεδάκια chorizo με μαρμελάδα πιπεριάς, χούμους με κάρι πετιμέζι και κουκουνάρι, πεϊνιρλί με σουτζούκι και παλαιωμένο κασέρι με νιφάδες τσίλι, πικάντικα φαλάφελ και μύδια αχνιστά με γάλα καρύδας και κάπαρη. Συνοδεία κρασιού ή ρακής, ο λογαριασμός στα 10-15€/ άτομο. Παραδοσιακό Καφενείο-Τσιπουράδικο Σωτήρης ΦλίντραςΗρώων Πολυτεχνείου 6, Νέα Πεντέλη, τηλ.: 211 0120627 Τσίπουρα, ρακές και μεζέδες ρέουν άφθονα στο βουνό, στην πλατεία της Νέας Πεντέλης, εκεί όπου ένα καφενείο/τσιπουράδικο σερβίρει καλό φαγητό και καλή καρδιά στην όμορφη αυλή του με τις ξύλινες καρέκλες και τα πεύκα. Το μενού αλλάζει αναλόγως τα εποχιακά υλικά που βρίσκουν και περιλαμβάνει ηπειρώτικες πίτες (κατόπιν παραγγελίας), γαύρο μαρινάτο, λαχανοντολμάδες, χταποδάκι κρασάτο, αλλά και στη σχάρα, γαύρος μαρινάτος και λοιπά αλίπαστα, όσπρια και κάποια μαγειρευτά πιάτα ημέρας. Ο λογαριασμός για μεζεδο-τσιπουρο-κατάνυξη χωρίς όρια, δεν θα ξεπεράσει τα 10-12€/ άτομο. Περί ΟυσίαςΘησέως 25, Χαλάνδρι, τηλ.: 210 6830220 Στον όμορφο κήπο του κοντά στην πλατεία Κένεντυ, αυτό το συμπαθέστατο τσιπουράδικο σερβίρει ωραιότατα μεζεδάκια στεριάς και θάλασσας τα οποία χωρίζονται σε… προμεζέδες και μεζέδες. Γαύρος μαρινάτος, παστουρμάς θαλάσσης ήτοι καπνιστός μπακαλιάρος με κρεμμυδάκι και φάβα, τσιροσαλάτα, πατάτες σαγανάκι, παστουρμαδοπιτάκια, καλτσούνια με δυόσμο και ανθότυρο, ψητό χαλούμι και ντολμαδάκια γιαλαντζί είναι μερικά μόνο από τα πιάτα του πληθωρικού μεζεδο-μενού. Ποικιλίες κρεατικών και κάποια ακόμα θαλασσινά πιάτα συμπληρώνουν την γευστική του εικόνα, ενώ ο λογαριασμός δεν ξεπερνά τα 15€/ άτομο με ουζάκι ή χύμα κρασί. Πηγή: www.in2life.gr, Νικόλας Γεωργιακώδης &amp;nbsp;
