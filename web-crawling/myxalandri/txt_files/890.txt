Title:
Το Χαλάνδρι συμμετέχει στη “Συμμαχία για τη Μείωση της Σπατάλης Τροφίμων”
Description:
Με τη σχεδόν ομόφωνη γνώμη των μελών του Δημοτικού Συμβουλίου Χαλανδρίου (Αρ. Απόφασης 10/2023) εγκρίθηκε η συμμετοχή του Δήμου Χαλανδρίου στη «Συμμαχία για τη Μείωση της Σπατάλης Τροφίμων», μια εθελοντική συμφωνία συνεργασίας με 73 μέλη, η οποία τελεί υπό την αιγίδα του Yπουργείου Περιβάλλοντος και Ενέργειας, με στόχο την αποτροπή απωλειών τροφίμων. Προς την κατεύθυνση αυτή, κρίνεται ότι ο Δήμος Χαλανδρίου -ο πρώτος δήμος στην Ελλάδα που γίνεται μέλος της Συμμαχίας- μπορεί να έχει σημαντική συνεισφορά, μέσω της νεοσύστατης Μονάδας Αποτροπής Απωλειών και Δημιουργίας Τροφικών Αποβλήτων, που υλοποιεί μια από τις ελάχιστες μελέτες μετρήσεων απωλειών τροφίμων που έχουν πραγματοποιηθεί ποτέ στην Ελλάδα, στο πλαίσιο των τριών ευρωπαϊκών συγχρηματοδοτούμενων προγραμμάτων (FoodRus, ToNoWaste, Food Connection). Το Χαλάνδρι ως δημοφιλής προορισμός εστίασης και διασκέδασης και Δήμος των περίπου 100.000 κατοίκων αποτελεί μελέτη περίπτωσης (case study) στην οποία θα μπορούσε να εφαρμοστούν προσεγγίσεις για την αποτροπή απωλειών τροφίμων στους τομείς της εμπορίας και κατανάλωσης τροφίμων. Ήδη στο πλαίσιο των δράσεων της Μονάδας πραγματοποιείται καταγραφή απωλειών τροφίμων στους Παιδικούς Σταθμούς της πόλης, καθώς εκεί προετοιμάζονται όχι μόνο τα γεύματα για τα παιδιά, αλλά και το καθημερινό συσσίτιο για τους άπορους συμπολίτες μας. Η καταγραφή των απωλειών τροφίμων, επί ένα μήνα, στο 5ο τμήμα Προσχολικής Αγωγής του Δήμου Χαλανδρίου κατέδειξε ότι παρά την άριστη διαχείριση των προμηθειών και τη μηδενική απώλεια τροφίμων λόγω ελλιπούς αποθήκευσης, σημαντικό μέρος των τροφίμων καταλήγουν στα σκουπίδια είτε γιατί απορρίφθηκαν κατά την προετοιμασία (μέρη λαχανικών, φρούτων και άλλα μη αποτρέψιμα απορρίμματα που δεν είναι βρώσιμα), είτε γιατί δεν καταναλώθηκαν ως μαγειρεμένο ή σερβιρισμένο γεύμα. Διεύρυνση της έρευνας Σε συνεργασία με τη Διεύθυνση Παιδείας και Προσχολικής Αγωγής η έρευνα θα διευρυνθεί με συνεντεύξεις και ερωτηματολόγια στη σχολική κοινότητα και θα αναζητηθούν πιθανοί τρόποι μείωσης των αποτρέψιμων απωλειών που ανέρχονται περίπου στο 51% του συνόλου των τροφικών αποβλήτων. Ήδη στην έρευνα συμμετέχει σημαντικός αριθμός καταστημάτων εστίασης και λιανικής πώλησης της πόλης, αλλά και συμπολίτες μας που πραγματοποιούν εθελοντικά τις μετρήσεις στα νοικοκυριά τους. Σημειώνεται ότι η έρευνα δεν απαιτεί καμία ιδιαίτερη γνώση ή εξοπλισμό εκτός από τη δυνατότητα ζύγισης με οικιακή ζυγαριά. Με τη συμμετοχή του στη «Συμμαχία για τη Μείωση της Σπατάλης Τροφίμων», ο Δήμος Χαλανδρίου στοχεύει να γίνει μέρος της λύσης. Η ενεργοποίηση του κατοίκου, του εμπόρου λιανικής πώλησης τροφίμων, του επαγγελματία σεφ του δημοσίου και του μπορούν να συμβάλουν στην καλύτερη διαχείριση των τροφίμων, με σημαντικά κοινωνικά, οικονομικά και περιβαλλοντικά οφέλη. Τα στοιχεία είναι αδιάψευστα. Μεγάλες ποσότητες τροφίμων καταλήγουν ετησίως στα σκουπίδια. Στην Ελλάδα εκτιμάται ότι ο κάθε κάτοικος πετάει έως και 104 κιλά ετησίως, πολλά από τα οποία θα μπορούσαν να είχαν αποτραπεί. Στον πρωτογενή τομέα εικάζεται ότι η απώλεια τροφίμων είναι μεγάλη καθώς επίσης και στον τομέα της εστίασης. Ωστόσο υπάρχει έλλειψη εμπεριστατωμένων μεθόδων καταγραφής, ποσοτικών δεδομένων και κυρίως κινήτρων ώστε να μειωθεί η απώλεια τροφής. Αυτό ακριβώς το κενό προσπαθεί να καλύψει η Μονάδας Αποτροπής Απωλειών και Δημιουργίας Τροφικών Αποβλήτων του Δήμου, με τις έρευνες που διεξάγει. Υπενθυμίζεται ότι οι πολίτες που θέλουν να συμβάλουν στις έρευνες μπορούν να δηλώσουν την πρόθεσή τους στο foodsave@halandri.gr. «Συμμετέχουμε - Μειώνουμε - Ανακυκλώνουμε»  
