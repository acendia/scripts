Title:
Δυναμική επιστροφή για τους μαθητικούς αγώνες στίβου “Ευριπίδεια”
Description:
Μια αγαπημένη αθλητική διοργάνωση, οι μαθητικοί αγώνες στίβου «Ευριπίδεια» επέστεψαν, μετά από τρία χρόνια απουσίας, λόγω της πανδημίας, την Κυριακή 14 Μαΐου 2023, στο Αθλητικό Κέντρο «Νίκος Πέρκιζας» και πρόσφεραν στα παιδιά την ευκαιρία να γνωρίσουν τα αγωνίσματα του κλασσικού αθλητισμού και το «ευ αγωνίζεσθαι», μέσα από ατομικές και ομαδικές προσπάθειες. Η ανταπόκριση των μαθητών ήταν μεγάλη, καθώς περισσότερα από 180 παιδιά δημοτικού, από όλα τα σχολεία του Χαλανδρίου, αγωνίστηκαν, έπαιξαν, χάρηκαν και επιβραβεύτηκαν. Οι αθλητές/τριες δοκιμάστηκαν σε αγώνες ταχύτητας και αντοχής, στο άλμα σε μήκος, το παιδικό ακόντιο (vortex) και τη σκυταλοδρομία. Και οι Άθλοι του Ηρακλή Παράλληλα, τα μικρότερα σε ηλικία παιδιά είχαν την ευκαιρία να συμμετάσχουν σε διαδραστικές δοκιμασίες κατάκτησης στόχων (τρέξιμο αντοχής, τοξοβολία, διελκυστίνδα, πίστα εμποδίων, σκυταλοδρομία), στην παράλληλη διοργάνωση «Οι άθλοι του Ηρακλή», που έγινε το πρωί της Κυριακής. Χάρης Μαυρουδής, αντιδήμαρχος Αθλητισμού: «Απολαύσαμε την προσπάθεια των παιδιών και την ευγενή άμιλλα» «Τα Ευριπίδεια επέστρεψαν δυναμικά και μας έδωσαν την ευκαιρία να απολαύσουμε την προσπάθεια των παιδιών και την ευγενή άμιλλα. Χαρήκαμε με τη χαρά και τις διακρίσεις τους και κυρίως με τους όμορφους αγώνες που έδωσαν. Και η παράλληλη διοργάνωση όμως “οι Άθλοι του Ηρακλή” εξελίχθηκαν σε μια γιορτή για τα μικρότερα παιδιά. Ευχαριστούμε όλους τους μαθητές και τις μαθήτριες, τους γονείς, τους διευθυντές, τους γυμναστές και τους δασκάλους των δημοτικών σχολείων του Χαλανδρίου που συμμετείχαν στους αγώνες, καθώς και τους εργαζόμενους της δ/νσης Αθλητισμού για την άρτια διεξαγωγή της διοργάνωσης», σημείωσε ο αντιδήμαρχος Αθλητισμού Χάρη Μαυρουδής. Πολύτιμη και η προσφορά του χορηγού των αγώνων «ZAKCRET sports». Δείτε ΕΔΩ τα αποτελέσματα των μαθητικών αγώνων. https://www.youtube.com/watch?v=YeiBgFEMpNo  
