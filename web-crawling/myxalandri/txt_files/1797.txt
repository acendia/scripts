Title:
Υποψήφιος δήμαρχος Αμαρουσίου ο Γιώργος Καραμέρος
Description:
&quot;Θα είμαι υποψήφιος Δήμαρχος Αμαρουσίου το 2019 με προϋπόθεση ένα Ενωμένο Μαρούσι&quot;. Με αυτά τα λόγια και μέσα σε έναν κατάμεστο πεζόδρομο από νέες και νέους ανθρώπους της πόλης από όλους τους κοινωνικούς και πολιτικούς χώρους ο Γιώργος Καραμέρος ανακοίνωσε χθες την ανεξάρτητη υποψηφιότητά του για τις Δημοτικές Εκλογές του 2019. Ο Μαρουσιώτης δημοσιογράφος και αντιπεριφερειάρχης Βορείου Τομέα Αθηνών αφού καλωσόρισε τους 100 νέες και νέους της Πόλης που είχαν προσκληθεί στην εκδήλωση είπε μεταξύ άλλων: «Σας ευχαριστώ που είστε απόψε παρούσες και παρόντες και ζητώ λίγη ανοχή και κατανόηση από τους εκατοντάδες φίλους και συνοδοιπόρους που είναι ήδη κοντά μας και δεν προσεκλήθησαν σήμερα. Θέλαμε αυτό το ξεκίνημα να αφορά τους νέους ανθρώπους της Πόλης και στη συνέχεια να φτάσει σε όλους. Από αύριο το πρωί, από σήμερα το βράδυ, ξεκινάει ένας διάλογος, ένα προσκλητήριο για την πόλη, με νέους ανθρώπους, με ανθρώπους οι οποίοι έχουν την πολιτική τους, την κομματική τους ταυτότητα αλλά την αφήνουν στο συρτάρι όταν θα μιλάνε για τα προβλήματα της πόλης, με ανθρώπους οι οποίοι θέλουν να κλείσει ένας κύκλος και να ανοίξει μια μεγάλη ευθεία για την πόλη η οποία θα την οδηγήσει στην επόμενη της μέρα. Το Μαρούσι έχει πάρα πολλές δυνατότητες, το Μαρούσι δεν μπορεί να πηγαίνει με κεκτημένη, το Μαρούσι πρέπει να είναι προτεραιότητα και οι άνθρωποι που ασχολούνται μαζί του να είναι απολύτως αφοσιωμένοι, να το έχουν πρώτη προτεραιότητα. Για μας το Μαρούσι είναι πρώτη και μοναδική προτεραιότητα. Ξέρω ότι αυτό που κυκλοφορεί στην πόλη, γιατί εγώ εδώ πέρα δεν ήρθα να σας πω ήξεις αφίξεις, είναι αν εγώ θα είμαι υποψήφιος Δήμαρχος το Μάιο του 2019 και σας λέω ΝΑΙ ότι θα είμαι. Θα είμαι με μια προϋπόθεση, το Μαρούσι να είναι ΕΝΩΜΕΝΟ, αυτή η παράταξη, αυτή η ομάδα που θα οδηγήσει το Μαρούσι στο μέλλον, στην επόμενη του μέρα να είναι μια ομάδα όχι μόνο από νέους ανθρώπους, από ανθρώπους με εμπειρία, από ανθρώπους από όλους τους πολιτικούς χώρους που αντιλαμβάνονται πλήρως ότι η λύση στα προβλήματα της πόλης ή το όραμα για την πόλη, οι άξονες στους οποίους θα κινηθούμε δεν έχουνε χρώμα. Δεν είναι γαλάζιο, δεν είναι κόκκινο, δεν είναι πράσινο. Θα μου πείτε αυτά ακούγονται τετριμμένα γιατί βγαίνουν συνήθως από άλλα χείλη που δεν τα πιστεύουν πραγματικά αλλά εσείς που είστε αρκετοί εδώ από αυτούς, που είμαστε πολύ κοντά όλα τα χρόνια, με διάφορους τρόπους ξέρετε ότι η αγάπη μας για αυτό που κάνουμε και η αγάπη μας για το Μαρούσι δεν μπορεί να μπει ούτε σε στεγανά ούτε σε καλούπια κομμάτων. Για αυτό λοιπόν, θέλω να σας ευχαριστήσω και πάλι, να σας καλέσω να περπατήσουμε μαζί την πόλη από αύριο γειτονιά προς γειτονιά, σπίτι προς σπίτι, κατάστημα προς κατάστημα, και να δούμε τι μπορούμε να κάνουμε ώστε τον Μάιο να μην έχουμε τις αγωνίες τις εκλογικές αλλά να έχουμε τη μοναδική αγωνία για το πως θα μπορέσουμε με ένα ΕΝΩΜΕΝΟ ΜΑΡΟΥΣΙ να προχωρήσουμε στην επόμενη του μέρα. Έχουμε μπροστά μας αρκετές εβδομάδες, αρκετές ημέρες για να φτιάξουμε μαζί αυτό του θέλουμε σε κάθε γειτονιά, για να δούμε τις πραγματικές ανάγκες, να δούμε αν ΕΝΩΜΕΝΟΙ μπορούμε να προχωρήσουμε. Σας καλώ λοιπόν, να προχωρήσουμε μαζί για ένα ΕΝΩΜΕΝΟ ΜΑΡΟΥΣΙ, να φέρουμε και άλλους συνοδοιπόρους. Είμαι σίγουρος ότι η επόμενη μέρα, όταν θα έχει κλείσει αυτός ο κύκλος του παλιού, θα είναι μια μεγάλη ευθεία με πολύ καλές προοπτικές για όλους και λύσεις για τα προβλήματά μας. Σας ευχαριστώ πάρα πολύ». &amp;nbsp;
