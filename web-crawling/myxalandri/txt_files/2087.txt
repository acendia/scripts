Title:
Ψήφισμα του Δ.Σ. Χαλανδρίου για την αντιμετώπιση των πλημμυρών στην Κόδρου
Description:
Στη συνεδρίαση του Δημοτικού Συμβουλίου Χαλανδρίου της Τετάρτης 23ης Ιανουαρίου 2019, ο αντιδήμαρχος Τεχνικών Υπηρεσιών κ. Κ. Γερολυμάτος, αναφερόμενος στην υπ&#039; αριθμ. 3036/22-1-2019 εισήγησή του, είπε ότι το Δημοτικό Συμβούλιο θα πρέπει να προβεί στην έκδοση ψηφίσματος για την επείγουσα ανάγκη αντιμετώπισης των πλημμυρικών φαινομένων που παρατηρούνται στο ρέμα Ποδονίφτη στα όρια του Δήμου Χαλανδρίου στη συμβολή των οδών Κόδρου και Κηφισίας.&amp;nbsp; Το Δημοτικό Συμβούλιο Χαλανδρίου αποφάσισε κατά πλειοψηφία την έκδοση ψηφίσματος για την επείγουσα ανάγκη αντιμετώπισης των πλημμυρικών φαινομένων που παρατηρούνται στο ρέμα Ποδονίφτη στα όρια του Δήμου Χαλανδρίου στη συμβολή των οδών Κόδρου και Κηφισίας, ως κατωτέρω: Στο Δήμο Χαλανδρίου το ρέμα Ποδονίφτη διέρχεται διευθετημένο με κλειστή ορθογωνική διατομή μέσω των οδών Σαρανταπόρου, Μπιζανίου και Κόδρου. Ο αγωγός αυτός περνάει εγκάρσια από το κατάστρωμα της Λεωφόρου Κηφισίας και με στροφή της πορείας του καταλήγει σε ανοιχτή διατομή (ανοιχτό ρέμα) στην περιοχή της Φιλοθέης. Ο πλακοσκεπής αυτός αγωγός του διευθετημένου ρέματος Ποδονίφτη στην οδό Κόδρου, είναι ορθογωνικής διατομής διαστάσεων (7,70*3,10m), έως τον παράδρομο της Λ. Κηφισίας. Όπως αποτυπώνεται και στα σχέδια του Ο.Α.Π.Π. (Οργανισμός Αποχέτευσης Περιοχής Πρωτευούσης), ο αγωγός αυτός στο τμήμα του κάτω από την Λ. Κηφισίας εμφανίζεται με μικρότερη διατομή, όπως είναι στην πραγματικότητα. Πραγματικότητα που επιβεβαίωσε και η αποτύπωση που έγινεστο εν λόγω σημείο κατά την εκπόνηση των προκαρκτικών υδραυλικών και τοπογραφικών μελετών του Δήμου Χαλανδρίου πριν 3 χρόνια. Η στένωση αυτή στην προσαρμογή του πλακοσκεπούς αγωγού της οδού Κόδρου με το προϋπάρχον τεχνικό κάτω από την Λ. Κηφισίας δημιουργεί τον υδραυλικό στραγγαλισμό της ροής του ρέματος. Έχει πολλές φορές επισημανθεί ότι ο στραγγαλισμός αυτός του πλακοσκεπούς αγωγού στο συγκεκριμένο σημείο - περίπου στο ήμισυ της διατομής του - έχει σαν αποτέλεσμα να μην παροχετεύονται κατάντη στην συνέχεια του ρέματος στην Φιλοθέη οι πλημμυρικές παροχές του Χαλανδρίου. Ήδη από το 1996 και με το έγγραφο Δ10/20155/19-2-1996 της Δ/νσης Υδραυλικών Έργων της Περιφέρειας Αττικής (Δ10) της Γεν. Γραμμ. Δημοσίων Έργων προς την Δ9 (Δ/νση Έργων Οδοποιίας) επισημαίνονταν η ανεπάρκεια της κακότεχνης αυτής κατασκευής του αγωγού στο συγκεκριμένο σημείο. Η κακοτεχνία αυτή έχει κατά καιρούς δημιουργήσει μεγάλα προβλήματα στις οδούς Κόδρου, Αγ. Βαρβάρας, Φιλελλήνων στο δήμο Χαλανδρίου λόγω της συσσώρευσης ομβρίων υδάτων που δεν μπορούν να παραληφθούν από τον αποδέκτη δηλαδή το διευθετημένο ρέμα του Ποδονίφτη εξαιτίας της στένωσης. Χαρακτηριστικά έντονα πλημμυρικά φαινόμενα που έχουν προκαλέσει μεγάλες υλικές ζημιές (σε οικίες, σε κοινόχρηστους χώρους πολυκατοικιών–λεβητοστάσια, ανελκυστήρες, αποθήκες καθώς και σε επαγγελματικούς χώρους με καταστροφή εμπορευμάτων) έχουν καταγραφεί στις 22/2/2013, 12/6/2013, 24/1/2014 και πρόσφατα στις 28 &amp; 29/7/2018 όπου ο δήμος έκανε άμεσα καταγραφή των ζημιών και τα αιτήματα των πολιτών διαβιβάστηκαν με το αρ. πρωτ. 31144/6-9-2018 στο Υπουργείο Εσωτερικών στη Δ/νση Οικονομικής και Αναπτυξιακής Πολιτικής προκειμένου να αποζημιωθούν. Στο πλαίσιο διερεύνησης της αντιμετώπισης του θέματος και στα πλαίσια υλοποίησης μιας στρατηγικής που ήθελε τον δήμο Χαλανδρίου να εκτελεί τις μελέτες με τις οποίες θα αρθεί το πλημμυρικό φαινόμενο στην περιοχή της οδού Κόδρου και την περιφέρειας Αττικής να αναλαμβάνει το κομμάτι της υλοποίησης των έργων έγιναν τα εξής βήματα: 1. Δημοπρατήθηκε και εκπονήθηκε προκαταρκτική υδραυλική μελέτη μαζί με τοπογραφική αποτύπωση του σημείου ενδιαφέροντος, της λεκάνης κατάκλυσης των υδάτων στην περιοχή του Χαλανδρίου, του κιβωτοειδούς αγωγού καθώς και της ανοιχτής εξόδου αυτού στο ρέμα Φιλοθέης 2. Εξετάστηκαν στην εν λόγω μελέτη 4 πιθανές λύσεις αντιμετώπισης του προβλήματος (καταβιβασμός της στάθμης της Λ. Κηφισίας, δημιουργία δεξαμενών ανάσχεσης των υδάτων στην περιοχή του Χαλανδρίου, κατασκευή ετέρου ανακουφιστικού αγωγού, διεύρυνση της στένωσης) με την μελέτη να καταλήγει ως μοναδικά εφαρμόσιμη την διεύρυνση της στένωσης. 3. Η μελέτη αυτή παραδίνεται στην περιφέρεια Αττικής τον Ιανουάριο του 2016 ώστε σύμφωνα και με τις αντίστοιχες αποφάσεις του ΚΣΕ η περιφέρεια να δημοπρατήσει τις αντίστοιχες οριστικές υδραυλικές μελέτες που θα εξετάζουν και την επάρκεια του αποδέκτη στην Φιλοθέη. Για τον λόγο αυτό εγγράφει στο τεχνικό της πρόγραμμα κωδικούς για την μελέτη αυτή και το έργο διεύρυνσης του αγωγού στην Κηφισίας. 4. Κατά εντολή της Περιφέρειας ο δήμος Χαλανδρίου τροποποιεί το τεχνικό του πρόγραμμα και δημιουργεί κωδικούς οριστικών μελετών για στατικά – υδραυλικά και γεωτεχνικά για το έργο διεύρυνσης του αγωγού στην Κόδρου. Προηγουμένως υπάρχει απόφαση της ΚΣΕ για την έγκριση της διενέργεια αυτών των μελετών (11/2016). 5. Στη συνέχεια προκειμένου να προχωρήσει άμεσα ο Δήμος Χαλανδρίου στην εκπόνηση των οριστικών αυτών μελετών έγινε αναμόρφωση του Τεχνικού Προγράμματος του Δήμου και εντάχθηκαν σε αυτό και οι καινούριες μελέτες με τίτλους: Οριστική Υδραυλική Μελέτη για τεχνικό έργο οδού Κόδρου με Κ.Α.Ε 30.7412.20 και ποσό 36.900 ευρώ Οριστική Στατική Μελέτη για την διεύρυνση της κοίτης του ρέματος Ποδονίφτη στη συμβολή του με τη Λεωφ. Κηφισίας (περιοχή Χαλανδρίου) με Κ.Α.Ε 30.7412.18 και ποσό 36.900 ευρώ Γεωτεχνική Μελέτη στη συμβολή των οδών Κόδρου και Κηφισίας με Κ.Α.Ε 30.7412.19 και ποσό 36.900 ευρώ. 6. Σε εκ νέου συνάντηση με την περιφέρεια Αττικής και μετά από συζητήσεις με τον κ. Φλώρο τέως Γενικό Διευθυντή Αναπτυξιακού Προγραμματισμού και την κ. Πάτση αρμόδια για θέματα Περιβάλλοντος του ΥΠΕΝ αποφασίστηκε να προχωρήσει ο δήμος σε διερεύνηση των περιβαλλοντικών ζητημάτων που σχετίζονται με το θέμα της αποκατάστασης της στένωσης του Ρ. Ποδονίφτη στη συμβολή με τη Λ. Κηφισίας. Για το λόγο αυτό η Τεχνική Υπηρεσία του Δήμου Χαλανδρίου προχώρησε στην ανάθεση υπηρεσίας με τίτλο «ΠΡΟΓΡΑΜΜΑΤΙΣΜΟΣ, ΟΡΓΑΝΩΣΗ ΚΑΙ ΠΑΡΑΚΟΛΟΥΘΗΣΗ ΠΕΡΙΒΑΛΛΟΝΤΙΚΩΝ ΖΗΤΗΜΑΤΩΝ ΡΕΜΑΤΟΣ ΠΟΔΟΝΙΦΤΗ ΣΤΗ ΣΥΜΒΟΛΗ ΤΟΥ ΜΕ ΤΗ ΛΕΩΦΟΡΟ ΚΗΦΙΣΙΑΣ». 7. Αναβάλλεται η υλοποίηση της μελέτης «προσδιορισμού παροχετευτικής ικανότητας ρέματος Φιλοθέης» από την Διεύθυνση Τεχνικών ‘Έργων της Περιφέρειας Αττικής που της είχε εκχωρηθεί με το 97ο Πρακτικό της Κεντρικής Συντονιστικής Επιτροπής (Κ.Σ.Ε.). 8. Ο Δήμος Φιλοθέης-Ψυχικού επανήλθε στην Κ.Σ.Ε με αίτημα σχετικά με την «εκπόνηση μελέτης προσδιορισμού παροχετευτικής ικανότητας ρέματος Φιλοθέης» η οποία με το από 03-02-2017 101ο Πρακτικό της αποφάνθηκε θετικά σε σχέση με το αίτημα, ώστε να εκπονηθεί η μελέτη σε συνεργασία με την Περιφέρεια Αττικής και με την προϋπόθεση να έχει ολοκληρωθεί η διαδικασία έγκρισης και παραλαβής της μελέτης έως 15 Οκτωβρίου 2017. 9. Η ημερομηνία περνάει άπρακτη χωρίς να έχει παραδοθεί μελέτη. 10. Στις 13/11/2017 έγινε εκ νέου σύσκεψη στα γραφεία της Περιφέρειας Αττικής παρουσία των Αντιπεριφερειαρχών κ. Καραμέρου και κ. Καραμάνου και του Δ/ντη Τεχνικών Υπηρεσιών της Περιφέρειας Αττικής κ. Καλογερόπουλου όπου συζητήθηκε και αποφασίστηκε η συνδρομή της Τεχνικής Υπηρεσίας του Δήμου Χαλανδρίου για την προετοιμασία τευχών δημοπράτησης ώστε η Περιφέρεια να προχωρήσει άμεσα στην&amp;nbsp;οριστική μελέτη και δημοπράτηση της ανακατασκευής του τεχνικού. 11. Αντί αυτού με το από 27-11-2017 105ο Πρακτικό της Κεντρικής Συντονιστικής Επιτροπής (Κ.Σ.Ε.) ζητήθηκε από την Γενική Διεύθυνση Αναπτυξιακού Προγραμματισμού Έργων και Υποδομών της Περιφέρειας Αττικής η έγκριση εκπόνησης μελέτης με τίτλο «Επικαιροποίηση των υφισταμένων μελετών και συμπλήρωση με πρόσθετες απαιτούμενες μελέτες αντιπλημμυρικής προστασίας του ρέματος Ποδονίφτη» από την Διεύθυνση Αντιπλημμυρικών και Εγγειοβελτιωτικών Έργων (ΔΑΕΕ) της Γ.Γ.Υ. Επιπλέον στην ίδια συνεδρίαση της ΚΣΕ και στο ίδιο πρακτικό ο δήμος Φιλοθέης παίρνει παράταση για την υδραυλική μελέτη του ανοιχτού τμήματος μελέτη ως την 30/6/2018. Έκτοτε η επίλυση του θέματος που αφορά την άρση της στένωσης και την ανακατασκευή του τεχνικού στην συμβολή του ρέματος Ποδονίφτη με την Λ. Κηφισίας η οποία ευθύνεται για τα έντονα πλημμυρικά φαινόμενα που παρατηρούνται στην ανάντη περιοχή (οδούς Κόδρου, Αγ. Βαρβάρας στα όρια του δήμου Χαλανδρίου) έχει «παγώσει» παρόλο που τα τελευταία φαινόμενα που σημειώθηκαν στις 28 &amp; 29/7/2018 ήταν από τα πλέον έντονα της τελευταίας δεκαετίας αφήνοντας πίσω εκτεταμένες καταστροφές (συνημμένες φωτογραφίες). Ως εκ τούτου ζητούμε άμεσα απαντήσεις και ενημέρωση σχετικά με τα σχέδια της Περιφέρειας Αττικής καθώς και του Υπουργείου Υποδομών και Μεταφορών για την επίλυση του συγκεκριμένου θέματος. Συγκεκριμένα τίθενται τα παρακάτω ερωτήματα: Πως εμπλέκεται η ανακατασκευή της κακοτεχνίας του ανεπαρκούς τεχνικού στην συμβολή του κλειστού ρέματος Ποδονίφτη με τη Λ. Κηφισίας με την ολοκληρωμένη αντιπλημμυρική θωράκιση των περιοχών από όπου διέρχεται το ρέμα Ποδονίφτη, η οποία σύμφωνα με το 105ο Πρακτικό της Κεντρικής Συντονιστικής Επιτροπής (Κ.Σ.Ε) θα αποτελέσει αντικείμενο μιας συνολικής μελέτης που προτίθεται να δημοπρατήσει η ΔΑΕΕ, αφού βέβαια πρώτα η συνολική μελέτη του ρέματος Ποδονίφτη χαρακτηριστεί έργο εθνικού επιπέδου, ειδικό και σημαντικό. To δημοτικό συμβούλιο και η Τεχνική Υπηρεσία του δήμου Χαλανδρίου υποστηρίζουν ότι η ανακατασκευή του τεχνικού πρέπει να μελετηθεί μεμονωμένα (όπως έχουμε ήδη ξεκινήσει με την ολοκλήρωση της Προκαταρκτικής Μελέτης) ούτως ώστε να δημοπρατηθεί η κατασκευή του έργου άμεσα και να μην εμπλακεί στην συνολική διευθέτηση του ρέματος Ποδονίφτη. Επιπλέον πρέπει να τονιστεί ότι σύμφωνα με τα αποτελέσματα της Προκαταρκτικής Μελέτης (Παράρτημα – Τεχνικά Στοιχεία) η άρση της στένωσης δεν πρόκειται να δημιουργήσει πλημμυρικά φαινόμενα στα κατάντη (ανοιχτό τμήμα ρέματος Ποδονίφτη- περιοχή Φιλοθέης) αφού έχει εξαχθεί το συμπεράσματα ότι η λεκάνη κατάκλυσης που δημιουργείται από την πλημμυρισμένη περιοχή πέριξ της διασταύρωσης των οδών Αγ. Βαρβάρας &amp; Κόδρου, λόγω του ασήμαντου πλημμυρικού της όγκου δεν προκαλεί καμία ανάσχεση ακόμα και για μικρές παροχές, κάτω της παροχής 10ετίας. Δηλαδή ο πλημμυρισμός της περιοχής δεν προσφέρει καμία προστασία στο κατάντη τμήμα του ρέματος στη Φιλοθέη, ενώ δημιουργεί πολύ συχνά (ακόμα και με συνηθισμένα επεισόδια βροχής) τεράστια προβλήματα στους κατοίκους και στις περιουσίες τους στην γειτονιά της διασταύρωσης της οδού Κόδρου και Αγ. Βαρβάρας. Ως εκ τούτου, σήμερα όλες οι πλημμύρες περνούν (χωρίς καμία ουσιαστική ανάσχεση) στην κατάντη περιοχή της Φιλοθέης, οι μεν μικρές μέσα από το τεχνικό κάτω από την Λεωφόρο Κηφισίας, οι δε μεγαλύτερες από Q=80m3/s υπερχειλίζοντας πάνω από τη Λ. Κηφισίας. Επιπλέον το πρόβλημα που δημιουργείται στην εν λόγω περιοχή είναι όσο επί το πλείστων τοπικής σημασίας και όχι εθνικής. Όσο αναφορά την «Μελέτη προσδιορισμού παροχετευτικής ικανότητας ρέματος Φιλοθέης», εντός των διοικητικών ορίων του Δήμου Φιλοθέης – Ψυχικού η οποία σύμφωνα με το 105ο Πρακτικό της Κεντρικής Συντονιστικής Επιτροπής (Κ.Σ.Ε) έχει παραταθεί η εκπόνησή της έως την 30η Ιουνίου 2018, θα θέλαμε να μας ενημερώσετε για την πορεία της αφού έχει εκπνεύσει η ημερομηνία που θα έπρεπε να έχει ολοκληρωθεί. Σύμφωνα με το Πρακτικό «Εάν έως τότε δεν έχει ολοκληρωθεί η μελέτη, κλείνει η σύμβαση στο εκτελεσθέν αντικείμενο και παραδίδεται στο Υπουργείο Υποδομών και Μεταφορών που έχει την ευθύνη εκπόνησης της συνολικής μελέτης για το ρέμα του Ποδονίφτη». Να υπενθυμίσουμε ότι η ολοκλήρωση της άνωθεν μελέτης είναι καθοριστική και για την οριστική επίλυση του χρόνιου προβλήματος της αποκατάστασης της διατομής του τεχνικού, αφού κατά καιρούς τα περισσότερα προβλήματα που παρουσιάζονται στην επίλυση του προβλήματος ενσκήπτουν από την πλευρά του Δήμου Φιλοθέης-Ψυχικού διότι αμφισβητείται η παροχετευτική ικανότητα του ανοιχτού ρέματος Ποδονίφτη μετά την άρση της στένωσης. Όμως όπως αποδεικνύεται από τις μελέτες που έχουν ήδη υλοποιηθεί (Παράρτημα – Τεχνικά Στοιχεία) οι πλημμυρικές παροχές (Q10=114m3/s &amp; Q50=133m3/s) μπορούν να διέρχονται στο κατάντη ανοιχτό τμήμα της Φιλοθέης χωρίς να δημιουργούν ιδιαίτερα προβλήματα πλημμυρών. Προτείνονται συγκεκριμένα πρόσθετα έργα (τοπικές ανυψώσεις των υφιστάμενων πέτρινων τοιχίων εκατέρωθεν του ρέματος, κατασκευή πτερυγοτοίχων προσαρμογής της ανοιχτής διατομής στην κλειστή δίδυμη διατομή πριν τη συμβολή με το ρ. Χαλανδρίου κλπ), τα οποία σκόπιμο είναι να γίνουν ταυτόχρονα με το τεχνικό διάβασης της Λεωφ. Κηφισίας. Επίσης σύμφωνα με το 105ο Πρακτικό της Κεντρικής Συντονιστικής Επιτροπής (Κ.Σ.Ε) «διευκρινίζεται ότι η Περιφέρεια Αττικής θα εξακολουθεί να ασκεί όλες τις αρμοδιότητες εκτέλεσης εργασιών συντήρησης και άλλων επεμβάσεων αντιπλημμυρικής προστασίας, καθαρισμού και αστυνόμευσης του ρέματος και των απαλλοτριωμένων χώρων πέριξ του ρέματος, σε εφαρμογή του Ν.3852/10, μέχρι την εγκατάσταση του αναδόχου εργολάβου που θα αναλάβει το έργο της οριστικής διευθέτησης του ρέματος Ποδονίφτη, με βάση την συνολική μελέτη που θα εκπονήσει η ΔΑΕΕ/ΓΓΥ. Διευκρινίζεται επίσης ότι την αρμοδιότητα αστυνόμευσης και καθαρισμού και των κλειστών τμημάτων του ρέματος θα έχει η Περιφέρεια, δεδομένου ότι σύμφωνα με το Ν.3852/2010 δεν υφίσταται διαχωρισμός μεταξύ ανοικτών και κλειστών (διευθετημένων) ρεμάτων», ως εκ τούτου και μετά από αυτοψίες και τοπογραφικές αποτυπώσεις που έγιναν στο κλειστό τμήμα του ρέματος Ποδονίφτη στην οδό Κόδρου στο Δήμο Χαλανδρίου, στα πλαίσια της&amp;nbsp;Προκαταρκτικής Μελέτης, διαπιστώθηκε παρουσία φερτών υλικών που μειώνουν την ενεργή επιφάνεια της διατομής, ζητείται η συνδρομή της Περιφέρειας Αττικής στον καθορισμό του εν λόγω κλειστού τμήματος του ρέματος. Οι σημαντικές καταστροφές που συνέβησαν στην περιοχή στις μεγάλες βροχές του Ιουλίου του 2018 δείχνουν ότι η περιοχή της οδού Κόδρου κινδυνεύει όλο τον χρόνο από μια ξαφνική βροχή λόγω της κακοτεχνίας στην συνέχεια των αγωγών υδρομάστευσης των ομβρίων. Η μέχρι στιγμής τεχνική επεξεργασία δείχνει ότι το πρόβλημα μπορεί να ανασχεθεί τόσο όσο αφορά την διάνοιξη του τεχνικού κάτω από της Κηφισίας όσο και με τον καθαρισμό του υπογείου αγωγού από τα φερτά υλικά. Τόσο ο δήμος όσο και οι κάτοικοι της περιοχής αναμένουν απαντήσεις στα δίκαια ερωτήματα – αιτήματά τους τους καθώς ο υπάρχων σχεδιασμός μεταφέρει την επίλυση του προβλήματος στο απώτερο μέλλον πράγμα μη αποδεκτό. Το παρόν κοινοποιείται στις αρμόδιες υπηρεσίες ΥΠΟΜΕΔΙ και Περιφέρεια Αττικής επιφυλασσόμενοι παντός νομίμου δικαιώματός μας. Μειοψήφησε η κ. Κ. Καρατζά.Ο κ. Χ. Κασίμης ψήφισε λευκό. Η απόφαση 4/2019&amp;nbsp; &amp;nbsp;
