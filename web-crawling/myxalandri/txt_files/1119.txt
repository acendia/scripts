Title:
Eγκληματική οργάνωση διέπραττε κλοπές από οικίες σε Χαλάνδρι και άλλες περιοχές της Αττικής
Description:
Από το Τμήμα Εγκλημάτων κατά Ιδιοκτησίας της Διεύθυνσης Ασφάλειας Αττικής, εξαρθρώθηκε εγκληματική οργάνωση, τα μέλη της οποίας δραστηριοποιούνταν στη διάπραξη κλοπών από οικίες σε διάφορες περιοχές της Αττικής και στην Αχαΐα. Σε επιχείρηση που πραγματοποιήθηκε απογευματινές ώρες της 22-01-2023 και πρωινές ώρες της 23-01-2023, συνελήφθησαν τρία μέλη της οργάνωσης (44, 30 και 26 ετών) μεταξύ των οποίων και το αρχηγικό. Σε βάρος τους σχηματίστηκε δικογραφία -κατά περίπτωση- για εγκληματική οργάνωση που διέπραττε διακεκριμένες κλοπές τετελεσμένες και σε απόπειρα, κατά συναυτουργία και κατ’ εξακολούθηση, απείθεια καθώς και παραβάσεις των νομοθεσιών για τα όπλα και τη νομιμοποίηση εσόδων από εγκληματικές δραστηριότητες. Όπως προέκυψε από την πολύμηνη, προανακριτική έρευνα, τα μέλη της οργάνωσης, τουλάχιστον από τον Σεπτέμβριο του 2021, είχαν συστήσει και ενταχθεί σε εγκληματική οργάνωση για τη διάπραξη διαρρήξεων και διακεκριμένων κλοπών από οικίες, κυρίως σε περιοχές της Αττικής. Οι συλληφθέντες αποτελούσαν τον βασικό κορμό της οργάνωσης, ωστόσο φρόντιζαν να στρατολογούν νέα μέλη προκειμένου χρησιμοποιηθούν στη διάπραξη κλοπών - διαρρήξεων, κατά τις οποίες ακολουθούσαν συγκεκριμένη μεθοδολογία. Πιο αναλυτικά, έχοντας ως ορμητήριο την περιοχή του Ζεφυρίου, εντόπιζαν απομακρυσμένες οικίες, στις οποίες εισέρχονταν από τα μπαλκόνια, αφού προηγουμένως είχαν διαπιστώσει ότι δεν υπήρχαν άτομα εντός. Ακολούθως, αφαιρούσαν χρηματικά ποσά, τιμαλφή, κοσμήματα, χρυσαφικά και οτιδήποτε άλλο θα τους απέφερε οικονομικό όφελος. Κατά τη δράση τους, κάθε μέλος της οργάνωσης αναλάμβανε συγκεκριμένο ρόλο. Στο πλαίσιο αυτό και για να πετύχουν τον σκοπό τους: ο 30χρονος (αρχηγός), συντόνιζε τα μέλη της οργάνωσης και έδινε εντολές, ενώ πολλές φορές εισερχόταν στις οικίες, ερευνούσε τους χώρους, λάμβανε ενημέρωση από τον τσιλιαδόρο και μαζί με τα υπόλοιπα μέλη της ομάδας αφαιρούσε τιμαλφή, χρήματα και αντικείμενα, ο 26χρονος, βασικό μέλος της ομάδας και συγγενικό πρόσωπο του αρχηγού, μαζί με τα έτερα μέλη της ομάδας παραβίαζε μπαλκονόπορτες, εισερχόταν στα σπίτια και αφαιρούσε διάφορα τιμαλφή και αντικείμενα, ενώ ο 44χρονος, διέθετε το όχημά του προς εξυπηρέτηση της ομάδας ακόμα κι αν δεν συμμετείχε στην κλοπή, ενώ όταν συμμετείχε, είχε πάντα τον ρόλο του οδηγού του επιχειρησιακού οχήματος. Για να αποκρύψουν την εγκληματική τους δραστηριότητα, λάμβαναν ιδιαίτερα μέτρα αυτοπροστασίας φορώντας γάντια ενώ χρησιμοποιούσαν ακουστικά για τις μεταξύ τους τηλεφωνικές επικοινωνίες. Παράλληλα, δεν ανέφεραν ποτέ τα κανονικά τους ονόματα, χρησιμοποιούσαν ψευδώνυμα και παρατσούκλια, άλλαζαν συχνά τις τηλεφωνικές συνδέσεις και συσκευές, ενώ αυτά που χρησιμοποιούσαν κατά τη διάρκεια των κλοπών και κατά την καθημερινότητά τους ήταν κυρίως δηλωμένα σε ανύπαρκτους αλλοδαπούς. Ενδεικτικό του επιπέδου της δράσης και της οργάνωσής τους είναι η χρήση πομποδέκτη - ασυρμάτου, ενώ αξιοσημείωτο είναι το γεγονός ότι, τόσο οι ίδιοι όσο και οι οικογένειές τους δήλωναν έσοδα λιγότερα από τα έξοδά τους, απέφευγαν να υποβάλουν φορολογικές δηλώσεις, διατηρούσαν στο όνομά τους πλήθος οχημάτων και ξόδευαν μεγάλο αριθμό χρημάτων σε παραγγελίες, ενοίκια, καύσιμα και αγορές οχημάτων. Από τις έρευνες που πραγματοποιήθηκαν σε Ζεφύρι και Ασπρόπυργο με τη συνδρομή αστυνομικών της ομάδας Ο.Π.Κ.Ε., βρέθηκαν και κατασχέθηκαν: πλήθος ρολογιών, χρυσαφικών και κοσμημάτων, πλήθος κινητών, καρτών sim, φορητών υπολογιστών, ηλεκτρονικών συσκευών και παιχνιδομηχανών, πλήθος διαρρηκτικών εργαλείων, κόφτης, κάρτες τραπέζης, μεταλλικό ταμπελάκι αυτοκινήτου με αριθμό πλαισίου και μεταλλικό κομμάτι με αναγραφόμενο αριθμό πλαισίου οχήματος, αναδιπλούμενος σουγιάς και ψαλίδι, 83,7 ευρώ, χρηματικό ποσό σε δολάρια ΗΠΑ, 1.000 σελίνια Αυστρίας και 5.000 μπολιβάρ Βενεζουέλας, φακός, πλήθος εγγράφων και 2 οχήματα. Μέχρι στιγμής έχουν εξιχνιαστεί 14 κλοπές και 4 απόπειρες κλοπής από οικίες, σε Μαρούσι, Χαλάνδρι, Ηράκλειο, Νέα Ιωνία, Περιστέρι, Γαλάτσι, Αγίους Αναργύρους, Μοσχάτο και Νέα Πέραμο Αττικής καθώς και στο Αίγιο Αχαΐας, με το παράνομο περιουσιακό όφελος που αποκόμισαν από αυτές να ξεπερνά τις 100.000 ευρώ. Σημειώνεται ότι όλοι οι συλληφθέντες έχουν απασχολήσει κατ’ επανάληψη στο παρελθόν για αδικήματα με τον ίδιο τρόπο δράσης. Οι συλληφθέντες οδηγήθηκαν στην αρμόδια εισαγγελική Αρχή ενώ οι έρευνες, για την πλήρη εξακρίβωση του εύρους της παράνομης δραστηριότητάς τους, συνεχίζονται.  
