Title:
5 διαλεχτές ταβέρνες στο Χαλάνδρι
Description:
Από μαγειρευτά και μεζέδες μέχρι ωραία καλούδια της θάλασσας και δυσεύρετα comfort κρεατικά. Διαλέγεις και καλοπερνάς. «Μπεμπέκα» Μαυροπίνακες, μπαλόνια, χαρταετοί, παιδικές ζωγραφιές, καραβάκια· άρωμα ποπ νοσταλγίας και αθωότητας, δηλαδή, στους τοίχους αυτής της ξεχωριστής ταβέρνας. Τα τηγανητά κολοκυθάκια είναι ζημιά, το κριθαρότο έρχεται με χειροποίητο πέστο βασιλικού και κεφαλογραβιέρα, τα κεφτεδάκια κόκκινα με πατάτες τηγανητές και οι λαχανοντολμάδες φυσικά με αβγολέμονο. «Ψαράκια και Θαλασσινά» Η σάλα του πολύ όμορφου νεοκλασικού του Χαλανδρίου είναι μοντέρνα αλλά θερμή και φιλόξενη, με μια εντυπωσιακή ξύλινη στέγη. Πολύ καλά τηγανητά προσφυγάκια, η ψαρόσουπα πλούσια, η ταραμοσαλάτα από τις πολύ ξεχωριστές, τα ντολμαδάκια της γιαγιάς Ελευθερίας δεν τα χάνεις και το «πιλάφι του ψαρά» με γαρίδες, μύδια, θράψαλο και χταπόδι σε χορταίνει με την πληθωρικότητά του. «Μονοκατοικία» Σε μια παλιά χαλανδριώτικη μονοκατοικία, αυτή η μοντέρνα ταβέρνα αφήνει να φανεί το γυμνό τούβλο κάποιων τοίχων, ανάβει το τζάκι και βάζει χρώμα με τις καρέκλες της. Σπέσιαλ το γιουβέτσι με τρυφερό μοσχαρίσιο flank steak στη σχάρα και ο κόκορας «τηγανητός με τον τρόπο του Κεντάκι». «Fishαλίδες» Δροσερή, με τοίχους και καρέκλες σε χρώμα aquamarine, αυτή η μοντέρνα ψαροταβέρνα διαθέτει δικό της ιχθυοπωλείο. Το μενού έχει πολλούς μεζέδες αλλά και καλοφτιαγμένα μαγειρευτά, όπως ο ροφός φρικασέ με σελινόριζα, η πεσκανδρίτσα με μύδια σε ζωμό αρωματικών βοτάνων και σέρι, το μελωμένο χταπόδι στιφάδο με φάβα, και τηγάνι ανάλαφρο απ’ όπου βγαίνουν καραβίδες με αιθέρια κρούστα. «Βραστό» Σαν ωραίο μοντέρνο σπίτι με θέρμη άφθονη μοιάζει η σάλα του μ’ αυτή την όμορφη ριγέ ταπετσαρία και τις ρετρό κορνίζες. Το διάσημο τρυφερό μοσχάρι σε πεντανόστιμο ζωμό είναι το αστέρι του μαγαζιού, κι από κοντά δυσεύρετη μοσχαροκεφαλή φούρνου πραγματικό βελούδο, εξαιρετικό μοσχαρίσιο συκώτι λεμονάτο τηγανιά με σπιτικό πουρέ, και γιουβέτσι με κοκκινιστό μοσχάρι. Αναλυτικές πληροφορίες από τον οδηγό εστιατορίων: Βραστό (το)Ρόδων 3, Χαλάνδρι FishαλίδεςΣωκράτους 23, Χαλάνδρι ΜονοκατοικίαΦιλικής Εταιρείας 39, Κάτω Χαλάνδρι ΜπεμπέκαΔιονύσου 16, Χαλάνδρι Ψαράκια &amp; ΘαλασσινάΚώστα Βάρναλη 5, Χαλάνδρι Πηγή:&amp;nbsp;www.athinorama.gr,&amp;nbsp;Δημήτρης Αντωνόπουλος &amp;nbsp;
