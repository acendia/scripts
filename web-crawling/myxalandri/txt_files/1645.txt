Title:
Δύο συλλήψεις αλλοδαπών στο Χαλάνδρι για κλοπές από οικίες
Description:
Συνελήφθησαν επ&#039; αυτοφώρω, πρώτες πρωινές ώρες της 10ης Ιουλίου 2018 στο Χαλάνδρι, από αστυνομικούς της Υποδιεύθυνσης Ασφάλειας Βορειανατολικής Αττικής, δύο αλλοδαποί, ηλικίας 28 και 36 ετών, για διαρρήξεις-κλοπές από οικίες σε διάφορες περιοχές της Βορειανατολικής Αττικής. Όπως προέκυψε από την έρευνα, οι δράστες από κοινού με άγνωστους συνεργούς τους, νυχτερινές κυρίως ώρες, εντόπιζαν οικίες και αφού βεβαιώνονταν για την απουσία των ενοίκων χτυπώντας το κουδούνι, προέβαιναν στη διάρρηξη των εισόδων ή των παραθύρων. Χαρακτηριστικό του επαγγελματικού τρόπου δράσης τους, ήταν ότι στις περιπτώσεις που αδυνατούσαν να παραβιάσουν τις κεντρικές εισόδους των πολυκατοικιών, αναρριχούνταν στα μπαλκόνια. Επιπλέον, για τη διάπραξη των κλοπών χρησιμοποιούσαν γάντια, ενώ τα κλοπιμαία (κοσμήματα και ηλεκτρονικά είδη) τα διοχέτευαν άμεσα σε δίκτυο κλεπταποδοχών. Στην κατοχή τους, βρέθηκαν και κατασχέθηκαν δαχτυλίδι, δύο αλυσίδες, ένα κατσαβίδι, ένα γάντι και δύο κινητά τηλέφωνα, ενώ επιπλέον κατασχέθηκε και το όχημα ως μέσο μετακίνησης. Μέχρι στιγμής εξιχνιάσθηκαν 10 περιπτώσεις διαρρήξεων-κλοπών από οικίες στο Χαλάνδρι, στην Αγία Παρασκευή και στα Βριλήσσια. Περαιτέρω επισημαίνεται ότι ο 36χρονος έχει συλληφθεί στο παρελθόν για διάπραξη όμοιων αδικημάτων και του είχαν επιβληθεί περιοριστικοί όροι. Οι συλληφθέντες οδηγήθηκαν στον Εισαγγελέα Πλημμελειοδικών Αθηνών ο οποίος τους παρέπεμψε στον Ανακριτή. &amp;nbsp;
