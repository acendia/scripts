Title:
Η Πρωτοβουλία Πολιτών &quot;Χαλάνδρι Ενάντια&quot; κατεβαίνει στις δημοτικές εκλογές
Description:
ΔΕΛΤΙΟ ΤΥΠΟΥ Η Πρωτοβουλία Πολιτών «Χαλάνδρι Ενάντια» σε συνέλευση που έγινε τη Δευτέρα, 18/2/19, αποφάσισε την κάθοδό της στις δημοτικές εκλογές του Μαΐου. Αποφασίσαμε τη συμμετοχή μας στις εκλογές εκκινώντας από την εμπειρία τριών δεκαετιών παρέμβασης και συμμετοχής στη ζωή της πόλης. Η συμμετοχή και η δράση μας βασίζεται στα θετικά και τα αρνητικά μιας εμπειρίας, που συνδέεται άμεσα με παρεμβάσεις μέσα από συλλογικότητες, όπως η «Αυτόνομη Αριστερή Συσπείρωση Χαλανδρίου», οι «Πολίτες του Χαλανδρίου» και η «Αντίσταση με τους Πολίτες του Χαλανδρίου». Στηριζόμαστε πάνω στις γερές βάσεις της πολύπλευρης εμπειρίας και των αγώνων που δόθηκαν από τους ανεξάρτητους δημοτικούς συμβούλους και τα μέλη της πρωτοβουλίας μας. Στηριζόμαστε, όμως, και στην ελπιδοφόρα συμμετοχή πολλών νέων ανθρώπων τα τελευταία χρόνια. Με την απόφαση της συμμετοχής μας στις δημοτικές εκλογές, θέλουμε να δηλώσουμε πως δεν υποτάχθηκαν όλοι/ες στις μνημονιακές πολιτικές, πως μπορούμε να διεκδικήσουμε την κοινή μας ζωή, ανασυγκροτώντας τον διαλυμένο κοινωνικό ιστό και τις κοινωνικές αντιστάσεις στην πόλη. Ενάντια στο κυρίαρχο ερώτημα «Ποιον δήμαρχο να ψηφίσω;», εμείς προτάσσουμε το ερώτημα «Ποια πολιτική να ψηφίσω;», διεκδικώντας να γίνουμε το αυτί και η φωνή των πολιτών στο δημοτικό συμβούλιο. Αντιλαμβανόμαστε ότι στην εποχή που ζούμε οι δημοτικές εκλογές σηματοδοτούνται από τις μειωμένες προσδοκίες που επικρατούν στη χώρα μας. Ενάντια σε αυτές, εμείς αποφασίσαμε και δεσμευόμαστε να αγωνιστούμε και στις εκλογές, αλλά πολύ περισσότερο και μετά από αυτές, για ένα Χαλάνδρι, όχι απλά στο μέτρο του εφικτού, αλλά στο μέτρο των αναγκών των ανθρώπων. &amp;nbsp;
