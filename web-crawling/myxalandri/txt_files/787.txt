Title:
Θερμή υποδοχή επιφύλαξαν τα παιδιά του 12ου Δημοτικού Χαλανδρίου στην εκδήλωση “Γνωριμία με την αναπηρία”
Description:
Την Παρασκευή 12 Μαΐου 2023 οι μαθητές και οι μαθήτριες των τάξεων Δ’, Ε’ και ΣΤ’ του 12ου Στεργιοπούλειου Δημοτικού Σχολείου Χαλανδρίου ξεκίνησαν το ταξίδι της «Γνωριμίας με την αναπηρία». Η αίθουσα εκδηλώσεων γέμισε με την ενέργειά τους, το ενδιαφέρον τους αλλά και την ωριμότητα των ερωτήσεών τους σχετικά με την αναπηρία. Η ομιλήτρια Δήμητρα-Μιμή Γκασούκα, κοινωνική λειτουργός, ανάπηρη και δημοτική σύμβουλος Χαλανδρίου, ξεκίνησε με το μοίρασμα των λέξεων που τα παιδιά γνωρίζουν γύρω από την αναπηρία και η προσοχή τους εντάθηκε στην προβολή βίντεο που προσεγγίζει τον κόσμο της αναπηρίας αλλιώς. «Η περιέργεια να γνωρίσουν τα εργαλεία αξιοπρέπειας, τις διαφορετικές βλάβες και τους διάσημους ανάπηρους ήταν έντονη. Έκπληξη προκάλεσαν οι απορίες τους όπως: “δεν καταλαβαίνω γιατί η μαμά μου, μου λέει μην κοιτάς όταν βλέπουμε κάποιον ανάπηρο” και “ήσασταν απομονωμένη όταν πηγαίνατε σχολείο;” Φυσικά δεν έλειψε και η γαλαρία που έδωσε τη δική της παρουσία ή μήπως ήταν αμηχανία;», σχολίασε η κ. Γκασούκα.  Την εκδήλωση οργάνωσε το τμήμα Παιδείας του Δήμου Χαλανδρίου σε συνεργασία με την κοινωνική λειτουργό Δήμητρα-Μιμή Γκασούκα και τη δ/νση του 12ου Δημοτικού Σχολείου. «Ένα μεγάλο “ευχαριστώ”  σε όλες και όλους τους μαθητές και μαθήτριες, τους/τις εκπαιδευτικούς που παρακολούθησαν με προσοχή και στήριξαν την ολοκλήρωση της δραστηριότητας. Και βέβαια στη διευθύντρια του σχολείου κ. Βαρβάρα Αντωνέλου που από τη σύλληψη της ιδέας μέχρι και την υλοποίησή της ήταν ενεργά δίπλα μας», υποστήριξε η κ. Γκασούκα.  
