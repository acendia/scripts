Title:
“Χαλάνδρι Ορίζοντας 2023” : Απαιτείται ουσία και πολιτική προστασία των δημοτών
Description:
«Η πολιτική προστασία είναι μια από τις κρίσιμες υπηρεσίες και αρμοδιότητες του κράτους και του Δήμου. Για την σημερινή έκτακτη κατάσταση του καύσωνα ΚΛΕΩΝ, στο Δημοτικό Συμβούλιο της Τετάρτης 12/7, θέσαμε το ζήτημα, προτείναμε την πλήρη ετοιμότητα του μηχανισμού του Δήμου, την ενεργοποίηση όλων των προβλέψεων του σχεδίου αντιμετώπισης του Δήμου και την πλήρη συνεργασία με τις κρατικές αρμόδιες υπηρεσίες. Επιπροσθέτως ζητάμε την πλήρη εφαρμογή των προβλέψεων της επιθεώρησης εργασίας για την προστασία των εργαζομένων, τη μέριμνα σε περίπτωση συμμετοχής εθελοντών στην φύλαξη της Ρεματιάς και την έγκαιρη ενημέρωση των πολιτών για κλιματιζόμενους χώρους του Δήμου. Ενώ σημαντικός είναι ο έγκαιρος καθαρισμός των κοινοχρήστων χώρων, της Ρεματιάς και των ιδιωτικών οικοπέδων, όπου περιμένουμε συγκεκριμένη ενημέρωση από την Δημοτική Αρχή. Είναι θέμα προστασίας τόσο της υγείας των πολιτών όσο και του περιβάλλοντος της πόλης. Ως δημοτική παράταξη αγωνιζόμαστε σταθερά για ένα κύριο σκοπό, την ενίσχυση της ποιότητας ζωής των συμπολιτών μας. Σε αυτή τη φιλοσοφία σκοπός μας είναι η οργάνωση ενός αποτελεσματικού συστήματος πολιτικής προστασίας, για όλα τα έκτακτα δύσκολα φαινόμενα. Άλλωστε η δημοτική παράταξη μας έχει θέσει εξαρχής το θέμα της πυροπροστασίας και προστασίας του περιβάλλοντος του Χαλανδρίου, και της Ρεματιάς μας, σε κορυφαία προτεραιότητα. Ειδικά η πρόληψη είναι αναμφίβολα η πιο σημαντική και πρέπει ο Δήμος να εντείνει και επεκτείνει τις ενέργειες προς αυτή την κατεύθυνση καθώς υπάρχουν περιθώρια σημαντικής βελτίωσης. Το Χαλάνδρι και οι πολίτες του αξίζουν μια καλύτερη ποιότητα ζωής. Για αυτό το σκοπό, η σοβαρή και υπεύθυνη εναλλακτική μας πρόταση διοίκησης του Δήμου στηρίζεται σε ουσιαστική δράση, μελετημένες προτάσεις, νοοτροπία ανεξάρτητης αυτοδιοίκησης, εποικοδομητική συσπείρωση άξιων ανθρώπων, σημαντικών ανθρώπινων αξιών, και μεγαλύτερη αποτελεσματικότητα». ΕΚ ΜΕΡΟΥΣ ΧΑΛΑΝΔΡΙ ΟΡΙΖΟΝΤΑΣ 2023 ΜΑΝΟΣ ΚΡΑΝΙΔΗΣΠΟΛΙΤΙΚΟΣ ΜΗΧΑΝΙΚΟΣ ΕΜΠ,MSCΥΠΟΨΗΦΙΟΣ ΔΗΜΑΡΧΟΣ ΧΑΛΑΝΔΡΙΟΥ
