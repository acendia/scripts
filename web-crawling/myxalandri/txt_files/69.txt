Title:
Στέκια στο Χαλάνδρι και τα βόρεια προάστια όπου τρως νόστιμα και φθηνά
Description:
Tαβερνάκια και μεζεδοπωλεία που πρέπει να έχεις στη λίστα σου Ποιος είπε ότι η έξοδος για φαγητό στα βόρεια προάστια δεν μπορεί να είναι low budget; Από το Χαλάνδρι μέχρι την Κηφισιά, επιλέξαμε και σας προτείνουμε κλασικές ή μοντέρνες ταβέρνες όπου τρώμε καλά, χωρίς να «αναστενάξει» το πορτοφόλι μας. Αν έχετε όρεξη για μια βόλτα με την παρέα στα βόρεια και ψάχνετε για οικονομικά και χαλαρά στέκια για φαγητό, τότε οι παρακάτω διευθύνσεις σας ενδιαφέρουν. Συνδυάζοντας φιλικές τιμές με σπιτικές γεύσεις, θα σας κάνουν να θέλετε να επιστρέφετε ξανά και ξανά. Κίτσουλας Παραδοσιακό μαγειρείο που λειτουργεί από το 1946 στο Χαλάνδρι. Εδώ το ντεκόρ είναι απλό –μην περιμένετε επιτηδευμένο design και προσεγμένο ύφος– όμως το φαγητό έρχεται κατευθείαν από την κατσαρόλα της γιαγιάς και σας μυεί με τον καλύτερο τρόπο στις ελληνικές σπιτικές γεύσεις. Φημίζεται για τις πίτες, το στιφάδο, τους λαχανοντολμάδες και τον κόκορα κρασάτο. Πληροφορίες Φιλικής Εταιρείας 25, Χαλάνδρι, τηλ. 210 6814798, fb page: KitsoulaTaverna / Κίτσουλας Ταβέρνα Ονειρία Ένα ταξίδι στο χρόνο και στην παράδοση σας περιμένει σε αυτό το μεζεδοπωλείο που στεγάζεται σε ένα παλιό δίπατο σπίτι στο κέντρο του Χαλανδρίου. Αυτή την εποχή, η υπέροχη πλακόστρωτη αυλή του μονοπωλεί το ενδιαφέρον. Περιποιημένη και «στολισμένη» με βουκαμβίλιες και γεράνια, σε τυλίγει με αύρα γλυκιά και νοσταλγική. Μην φύγετε αν δεν δοκιμάσετε λουκουμάδες γεμιστούς με τραχανά και φέτα, στριφτάρια Λήμνου με φρέσκια ντομάτα και βασιλικό και τζιγέρι τσιγαριστό με θυμάρι! Για να απολαύσετε τους μεζέδες μερακλίδικα, υπάρχει διαλεχτό τσίπουρο, χύμα κρασί Τυρνάβου και μία μεγάλη ποικιλία ούζων από τη Μυτιλήνη που θα ικανοποιήσουν και τους πιο απαιτητικούς. Ευχάριστη έκπληξη αποτελεί το μικρό παντοπωλείο με σπιτικά προϊόντα, που λειτουργεί στον ίδιο χώρο. Πληροφορίες Κολοκοτρώνη 8, Χαλάνδρι, τηλ. 211 4035993, www.oneiria.gr, fb page: Ονειρία Ψαράκια και Θαλασσινά Ολόφρεσκοι ψαρομεζέδες και καρποί της θάλασσας που μυρίζουν ακόμη ιώδιο θα πλημμυρίσουν το τραπέζι σας στα Ψαράκια &amp; Θαλασσινά. Το αγαπημένο ψαροστέκι διαθέτει δύο καταστήματα στα βόρεια προάστια, ένα στο Χαλάνδρι κι ένα στη Νέα Κηφισιά. Η κάβα του διαθέτει χύμα λευκό, ροζέ και κόκκινο κρασί, ετικέτες από τον ελληνικό αμπελώνα και μεγάλη γκάμα σε ούζα και τσίπουρα για να απολαύσετε όπως πρέπει τους ψαρομεζέδες του. Πληροφορίες Κώστα Βάρναλη 5, Χαλάνδρι, τηλ. 210 685 5932 / Ιλισίων 27, Κηφισιά, τηλ. 210 6203622, www.psarakiakaithalassina.gr, fb page: Ψαράκια &amp; Θαλασσινά Χαλάνδρι Το Σουβλάκι του Σαλμά Το Σουβλάκι του Σαλμά μπήκε στη ζωή μας το Δεκέμβριο του 2013 και την έκανε νοστιμότερη. Ο ιδιοκτήτης, Χρήστος Σαλμάς, ξεκίνησε στην Αμφιλοχία και την ίδια συνταγή επιτυχίας μετέφερε και στην Αθήνα. Δυνατό χαρτί του οι φρέσκες και αγνές πρώτες ύλες. Τα κρέατα, το λάδι και το τυρί προέρχονται από την Αμφιλοχία, τα κοτόπουλα από την Άρτα, οι πατάτες κόβονται σπιτικά στο χώρο του ψητοπωλείου και τα λαχανικά προέρχονται από επιλεγμένους Έλληνες παραγωγούς. Φέτος, ο χώρος μεγάλωσε και έγινε ιδανικός και για μια μεσημεριανή γευστική στάση με την παρέα. Το Σουβλάκι του Σαλμά σάς υποδέχεται από τις 12.00 για ζουμερά και καλοψημένα κρέατα που μπορείτε να απολαύσετε με την άνεσή σας στον προσεγμένο χώρο του. Δυνατά πιάτα οι μεγάλες χοιρινές μπριζόλες, το χειροποίητο μοσχαρίσιο μπιφτέκι και το ψαρονέφρι. Από το τραπέζι σας δεν πρέπει να λείπουν οι φρέσκες τηγανητές πατάτες και οι χειροποίητες αλοιφές. Πληροφορίες Ιφικράτους 3, Χαλάνδρι, τηλ. 210 6823413 Το Κουτούκι του Κανούση Χωμένο στα στενά της περιοχής των Αλωνίων στην Κηφισιά, αυτό το κουτούκι θα σας κερδίσει αμέσως με την αυθεντική του ατμόσφαιρα σε στυλ παλιάς ταβέρνας και τους παραδοσιακούς μεζέδες που σερβίρει. Είναι γνωστό σε όλους τους παλιούς Κηφισιώτες –και όχι μόνο. Τα σπιτικά και πολύ νόστιμα πιάτα συνοδεύονται από ωραίο χύμα κρασάκι δικής τους παραγωγής. Πληροφορίες Καρπάθου 22, Κηφισιά, τηλ. 210 8080934, fb page: Ταβέρνα κανούσης Βλάχος Γενναίες μερίδες με χοιρινά μπριζολάκια στα κάρβουνα πάνω σε ένα στρώμα από φρεσκοκομμένες τηγανητές πατάτες, λαχταριστό μοσχαρίσιο μπιφτέκι και χειροποίητες παραδοσιακές πίτες είναι τα πιάτα-σημεία αναφοράς αυτής της διάσημης ταβέρνας στα Μελίσσια. Η βασική συνταγή της επιτυχίας του Βλάχου είναι οι λίγες και καλές γευστικές προτάσεις του, οι οποίες συνοδεύονται ιδανικά με χωριάτικη σαλάτα και τζατζίκι. Πληροφορίες Κων/νου Καραμανλή &amp; 17ης Νοεμβρίου, Μελίσσια, τηλ. 210 6130672, fb page: Βλαχος-Μπριζολες, χωριάτικες Πίτες Τα Μπακαλιαράκια της Άνοιξης Το 1932 η οικογένεια του Β. Μυλωνά άνοιξε το πρώτο εστιατόριο με αυτό το όνομα στο Παλιό Μπογιάτι (σημερινή Άνοιξη) και από τότε συνεχίζει ακάθεκτα να προσφέρει τα νόστιμα πιάτα του. Ο χώρος είναι παραδοσιακός και φιλόξενος, με μια πολύ όμορφη αυλή για τους καλοκαιρινούς μήνες. Εννοείται ότι η σπεσιαλιτέ του μαγαζιού είναι ο μπακαλιάρος: ψητός, τηγανητός και πλακί. Άλλα πιάτα που ξεχωρίζουν είναι η σαρδέλα φιλέτο στη σχάρα, η γαρίδα κριθαρότο, το χταπόδι λαδοριγανάτο, οι μπακαλιαροκεφτέδες, η πεσκανδρίτσα, η φάβα Σαντορίνης και το σαγανάκι Μυτιλήνης. Επίσης σερβίρει και πολλούς άλλους νόστιμους μεζέδες, όπως σουτζουκάκια Σμυρναίικα, κοκκινιστό, σαλιγκάρια, λαχανοντολμάδες και άλλα παραδοσιακά φαγητά. Πληροφορίες Αθηνών-Χαλκίδος 17 (Πλατεία Άνοιξης), Άνοιξη, τηλ. 210 8144425, fb page: Τα Μπακαλιαράκια της Άνοιξης Ο Τάκης Το μαγειρείο Ο Τάκης αποτελεί σταθερή αξία για τους κατοίκους αλλά και εκείνους που δραστηριοποιούνται επαγγελματικά στην περιοχή του Νέου Ψυχικού. Το παλαιότερο εστιατόριο της περιοχής λειτουργεί από το 1979 και φημίζεται για τα σπιτικά μαγειρευτά του που θυμίζουν εκείνα της μαμάς. Σουτζουκάκια, κοκκινιστό μοσχαράκι, λαχανοντολμάδες αυγολέμονο και γιουβέτσι είναι κάποια από τα πιάτα που πρέπει να δοκιμάσετε. Στα συν οι άκρως value for money τιμές (τα λαδερά ξεκινάνε από €5,50 και οι σούπες από €5). Ο χώρος του είναι λιτός, ενώ δίνει έμφαση κυρίως στη γεύση, την καθαριότητα και την εξυπηρέτηση. Πληροφορίες Αδριανείου 35, Νέο Ψυχικό, τηλ. 210 6747237 Πηγή: www.greekguide.com, Μίλτος Μιχαλάς &amp;nbsp;
