Title:
Τις Kοινωνικές Δομές του Δήμου Χαλανδρίου επισκέφθηκε ο Αλέξης Τσίπρας
Description:
Την Κοινωνική Υπηρεσία του Δήμου Χαλανδρίου επισκέφθηκε, την Πέμπτη 3 Νοεμβρίου, ο αρχηγός της αξιωματικής αντιπολίτευσης Αλέξης Τσίπρας και ενημερώθηκε από τον δήμαρχο Χαλανδρίου Σίμο Ρούσσο και τους εργαζομένους για όλο το φάσμα των κοινωνικών υπηρεσιών που προσφέρονται στο Χαλάνδρι, για τα αυξημένα αιτήματα πολιτών που δοκιμάζονται από την οικονομική και ενεργειακή κρίση, αλλά και τις δυσκολίες που αντιμετωπίζει η Αυτοδιοίκηση στην άσκηση αποτελεσματικής κοινωνικής πολιτικής. Ο δήμαρχος Χαλανδρίου ξενάγησε τον κ. Τσίπρα στο Κοινωνικό Παντοπωλείο - Συσσίτιο και το Κοινωνικό Φαρμακείο του Δήμου και αναφέρθηκε συνοπτικά στο σύνολο των παρεχόμενων κοινωνικών υπηρεσιών, επισημαίνοντας την αύξηση αιτημάτων προς τις κοινωνικές  δομές, κυρίως προς το συσσίτιο, όπου σήμερα εξυπηρετούνται περίπου 90 άτομα, ακόμα και από επαγγελματίες που είχαν μαγαζιά και δεν άντεξαν λόγω της κρίσης με τα αυξημένα ενοίκια και με τα υπέρογκα τιμολόγια του ρεύματος. Τόνισε δε τη διαρκή στήριξη από τον Δήμο των άπορων συμπολιτών μας με οικονομικά βοηθήματα, το ύψος των οποίων ξεπερνά τη χρονιά που διανύουμε τις 180.000 ευρώ, αλλά και τη σταθερή στήριξη στο Κοινωνικό Παντοπωλείο, με κονδύλι στον προϋπολογισμό, που ξεπερνά για φέτος τις 160.000 ευρώ. Στάθηκε επίσης στο γεγονός ότι οι εξυπηρετούμενοι του Κοινωνικού Παντοπωλείου, του Συσσιτίου και του Κοινωνικού Φαρμακείου εγγράφονται στις δομές με σύστημα μοριοδότησης αντικειμενικών κριτηρίων, με διαδικασία που ελέγχεται από διαπαραταξιακή επιτροπή. Αλέξης Τσίπρας: «Καταπληκτική δουλειά στις κοινωνικές δομές του Χαλανδρίου» «Είχα σήμερα την ευκαιρία να βρεθώ στο Χαλάνδρι, όπου ξεναγήθηκα στις κοινωνικές υπηρεσίες του δήμου που έχει κάνει μια καταπληκτική δουλειά. Όταν στο Χαλάνδρι πάνω από 600 οικογένειες βρίσκονται στο κοινωνικό παντοπωλείο και εκατοντάδες άνθρωποι στο συσσίτιο, αντιλαμβανόμαστε πού έχει βρεθεί η κοινωνία μας μετά από ενάμιση χρόνο τρομακτικής ακρίβειας στο ρεύμα, στα είδη βασικής κατανάλωσης», σχολίασε ο Αλέξης Τσίπρας μετά την επίσκεψη. «Έχω την αίσθηση ότι η Τοπική Αυτοδιοίκηση είναι η μόνη που μπορεί να παίξει έναν ρόλο ουσιαστικό δίπλα στον πολίτη για να μην μείνουν χιλιάδες οικογένειες μόνες τους απέναντι σε αυτή την κρίση. Ο δήμος ο δικός σας είναι πρότυπο με μια σειρά από δομές», πρόσθεσε ο πρόεδρος του ΣΥΡΙΖΑ. Σίμος Ρούσσος: «Όσο αυξάνονται οι ανάγκες, τόσο λιγοστεύουν οι πόροι» Από την πλευρά του ο δήμαρχος Χαλανδρίου Σίμος Ρούσσος επισήμανε ότι το μεγαλύτερο πρόβλημα που αντιμετωπίζει ο Δήμος και συνολικά η Αυτοδιοίκηση είναι η έλλειψη πόρων σημειώνοντας χαρακτηριστικά: «Όσο αυξάνονται οι ανάγκες τόσο λιγοστεύουν οι πόροι. Αυτό είναι το δυστυχές αποτέλεσμα των πολιτικών που εφαρμόζονται τα τελευταία δύο χρόνια. Υπάρχουν πάρα πολύ μεγαλύτερες ανάγκες από τους πόρους που διατίθενται». Ο ίδιος εξήρε την προσπάθεια των εργαζομένων στις κοινωνικές δομές, πολύ εκ των οποίων δουλεύουν σε καθεστώς επισφάλειας με ολιγόμηνες συμβάσεις, όπως σημείωσε, και παραμένουν στις θέσεις τους με ασφαλιστικά μέτρα, χάρη στη στήριξη του Δήμου. Τους αξίζει ένα μεγάλο «ευχαριστώ», είπε ο δήμαρχος Χαλανδρίου. Κατά την παραμονή του στην Κοινωνική Υπηρεσία του Δήμου Χαλανδρίου, ο πρόεδρος του ΣΥΡΙΖΑ είχε την ευκαιρία να συνομιλήσει και με τους εργαζόμενους στις δομές, οι οποίοι περιγράφοντας την καθημερινότητα που αντιμετωπίζουν, σημείωσαν ότι καταγράφονται πάρα πολύ αυξημένα περιστατικά πολιτών που ζητούν ψυχολογική υποστήριξη, συμβουλευτική αλλά και βοήθεια σε πρακτικά θέματα όπως χρήματα για την επανασύνδεση του ρεύματος, να ενταχθούν στο κοινωνικό παντοπωλείο αλλά κυρίως στο συσσίτιο.  
