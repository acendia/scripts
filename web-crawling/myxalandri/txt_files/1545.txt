Title:
Συρρίκνωση της Επαγγελματικής Εκπαίδευσης στο Χαλάνδρι - Φεύγει το 1ο ΕΠΑΛ
Description:
Ανακοίνωση της Ένωσης Συλλόγων Γονέων Μαθητών Χαλανδρίου σχετικά με τη συρρίκνωση της Επαγγελματικής Εκπαίδευσης στο Χαλάνδρι: Μετά λύπης διαπιστώνουμε ότι όσα η Ένωσή μας ως «μάντης κακών» προέβλεπε τα τελευταία χρόνια, συνέβησαν. Είναι πια μη αναστρέψιμο γεγονός η συνεχής συρρίκνωση της επαγγελματικής εκπαίδευσης στο Χαλάνδρι. Από τον Σεπτέμβριο του 2018 το 1ο ΕΠΑΛ Χαλανδρίου μεταφέρεται στο νέο κτιριακό συγκρότημα του Δήμου Αγίας Παρασκευής και σχεδιάζεται η μετονομασία του σε 2ο ΕΠΑΛ Αγίας Παρασκευής. Αυτό το πραγματικό γεγονός είναι αποτέλεσμα της χρόνιας απαξίωσης του θεσμού της επαγγελματικής εκπαίδευσης στην πόλη μας, όπου κάποτε λειτουργούσαν έξι (6) ημερήσια ΕΠΑΛ και ένα (1) Εσπερινό. Μας προβληματίζει δε, η συνεχής μείωση των τομέων - ειδικοτήτων των εναπομεινάντων δύο (2) Ημερήσιων ΕΠΑΛ, του 2ου &amp; του 3ου ΕΠΑΛ Χαλανδρίου τα τελευταία χρόνια, καθώς και η σχεδιαζόμενη από το Υπουργείο ακόμα μεγαλύτερη συρρίκνωση τους, στα πλαίσια των νέων «μεταρρυθμίσεων» για την επαγγελματική εκπαίδευση στη χώρα μας, ώστε την επόμενη σχολική χρονιά να λειτουργούν μόνο με δύο (2) τομείς το 2ο ΕΠΑΛ και τρεις (3) τομείς το 3ο ΕΠΑΛ. Γεγονός το οποίο όχι μόνο θα επηρεάσει αρνητικά την δυναμική και την φυσιογνωμία των δύο σχολείων αλλά και μεσοπρόθεσμα τον λόγο ύπαρξής τους. Διαχρονικά είναι τα ανεπίλυτα προβλήματα που υποβαθμίζουν την παρεχόμενη παιδεία στην επαγγελματική εκπαίδευση στο σύνολό της. Η Ένωσή μας χρόνια τώρα κρούει τον κώδωνα του κινδύνου σε όλους τους αρμόδιους φορείς και επισημαίνει διαρκώς τα σοβαρά προβλήματα των τεσσάρων (4) ΕΠΑΛ και των εργαστηριακών κέντρων που λειτουργούν στο Χαλάνδρι με αποκορύφωμα των κινητοποιήσεών της την παράσταση που έκανε στο Δημοτικό Συμβούλιο στις 21-2-2018, αποκλειστικά για τα προβλήματα της επαγγελματικής εκπαίδευσης στο Δήμο μας αλλά και στις 28-3-2018 για τα προβλήματα της παιδείας γενικότερα, συμπεριλαμβανομένων και των ΕΠΑΛ. Τα βασικά προβλήματα που αντιμετώπιζαν και αντιμετωπίζουν ακόμη και σήμερα τα σχολεία αυτά είναι κυρίως: α) στεγάζονται σε ενοικιαζόμενα κτίρια με σοβαρά κτιριακά προβλήματα, β) ο εξοπλισμός των εργαστηρίων είναι απαρχαιωμένος και υπάρχουν σοβαρότατες ελλείψεις σε υλικοτεχνική υποδομή, αναλώσιμα υλικά κλπ. γεγονός που οδηγεί τους μαθητές να αγοράζουν οι ίδιοι τα υλικά αυτά ή να αναζητούνται χορηγίες ιδιωτών, γ) η έλλειψη εκπροσώπησης τους στα όργανα του Δήμου, και δ) η μη ορθολογική κατανομή των τομέων - ειδικοτήτων μεταξύ των τριών (3) ημερήσιων ΕΠΑΛ. Τα προβλήματα αυτά οδήγησαν μαθηματικά όλα αυτά τα χρόνια στη αποδυνάμωση της επαγγελματικής εκπαίδευσης στο Χαλάνδρι, την οποία όμως επεξέτεινε και η κατάργηση τομέων - ειδικοτήτων από το Υπουργείο Παιδείας σε όλα τα ΕΠΑΛ Χαλανδρίου. Λύσεις επί των ανωτέρω έχει καταθέσει επισήμως η Ένωσή μας με την αρωγή των σχολικών κοινοτήτων των ΕΠΑΛ Χαλανδρίου, οι οποίες θα διατηρούσαν και θα ενίσχυαν την επαγγελματική εκπαίδευση στο Δήμο μας. Ειδικότερα έχουμε προτείνει: α) την αξιοποίηση του απαλλοτριωμένου οικοπέδου της Αεροπορίας για την ανέγερση σχολικού συγκροτήματος που θα στεγάσει όλα τα ΕΠΑΛ Χαλανδρίου, β) την ενίσχυση και τον εκσυγχρονισμό του εργαστηριακού κέντρου, γ) την εκπροσώπηση τους στην Β/Θμια Σχολική Επιτροπή, και δ) τη δημιουργία ομάδας εργασίας για τη συνολική μελέτη αναδιάρθρωσης και αναβάθμισης της επαγγελματικής εκπαίδευσης στο Δήμο μας με τη συμμετοχή όλων των εμπλεκόμενων φορέων. Την ευθύνη των προβλημάτων αλλά και τη λύση αυτών δεδομένα δεν έχουν οι γονείς, οι μαθητές και οι εκπαιδευτικοί αλλά το Υπουργείο Παιδείας και οι κατά τόπον αρμόδιοι φορείς, οι οποίοι κωφεύουν, όλα αυτά τα χρόνια. Το Διοικητικό Συμβούλιο της Ένωσης Συλλόγων Γονέων Μαθητών Δήμου Χαλανδρίου &amp;nbsp;
