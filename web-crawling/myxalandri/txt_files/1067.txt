Title:
Σε ετοιμότητα η Περιφέρεια Αττικής ενόψει της κακοκαιρίας “Μπάρμπαρα”
Description:
Με εντολή του περιφερειάρχη Αττικής Γ. Πατούλη, σε ετοιμότητα και συνεχή επαγρύπνηση βρίσκεται ο μηχανισμός της Περιφέρειας Αττικής λόγω των προβλέψεων για έντονα καιρικά φαινόμενα, προκειμένου να παρέμβει όπου και αν απαιτηθεί στο πλαίσιο των αρμοδιοτήτων της αλλά και να συνδράμει το έργο των Δήμων και της Πυροσβεστικής, εάν χρειαστεί, με στόχο την προάσπιση της ασφάλειας αλλά και τη διευκόλυνση των πολιτών. Στο πλαίσιο αυτό ο κ. Πατούλης και μετά τη συμμετοχή του στην ευρεία συντονιστική σύσκεψη στο Υπουργείο Κλιματικής Κρίσης και Πολιτικής Προστασίας υπό τον υπουργό Χρήστο Στυλιανίδη για την αξιολόγηση των μετεωρολογικών δεδομένων, συγκάλεσε έκτακτη ενημερωτική σύσκεψη με τους δημάρχους της Αττικής, καθώς και τους χωρικούς αντιπεριφερειάρχες. Στη σύσκεψη στην οποία μετείχαν ο αρμόδιος αντιπεριφερειάρχης Πολιτικής Προτασίας Β. Κόκκαλης και στελέχη της Πολιτικής Προστασίας της Περιφέρειας, έγινε αναλυτική ενημέρωση από τους μετεωρολόγους Κ. Λαγουβάρδο και Θ. Καλύβα για το πως θα εξελιχθεί η κακοκαιρία τις επόμενες μέρες και ακολούθως δέχθηκαν ερωτήσεις από τους δημάρχους. Σύμφωνα με τις προβλέψεις των μετεωρολόγων, τα έντονα καιρικά φαινόμενα θα ξεκινήσουν από αύριο Κυριακή, τις πρωινές ώρες στα Βορειοανατολικά προάστια της Αττικής, ενώ θα είναι ηπιότερα στον κεντρικό, δυτικό και νότιο τομέα. Σε κάθε περίπτωση επισήμαναν ότι απαιτείται ιδιαίτερη προσοχή στα ορεινά όλων των Δήμων της Αττικής, για τις επόμενες μέρες, μέχρι να περιοριστούν τα φαινόμενα. Σ&#039; αυτό το πλαίσιο ο κ. Πατούλης και αφού ενημέρωσε τους δημάρχους για όλες τις προληπτικές ενέργειες που έχουν σχεδιαστεί από την Πολιτική Προστασία της Περιφέρειας και σχετίζονται με τη διασφάλιση επαρκών ποσοτήτων αλατιού αλλά και τη διάθεση και διασπορά εκχιονιστικών μηχανημάτων όλων των τύπων, με έμφαση σε περιοχές υψηλού κινδύνου, τους κάλεσε να είναι σε αυξημένη ετοιμότητα και να μεριμνήσουν για την έγκαιρη ρίψη αλατιού στους δημοτικούς δρόμους καθώς και στον καθαρισμό τους όποτε απαιτείται, με στόχο τη διευκόλυνση των πολιτών. «Σε συνεργασία με τους Δήμους και το Υπ. Πολιτικής Προστασίας υπό τον κ. Στυλιανίδη είμαστε σε επαγρύπνηση, στο πλαίσιο των αρμοδιοτήτων μας, δίνοντας ιδιαίτερη έμφαση σε ενέργειες πρόληψης. Θα παρέμβουμε όπου απαιτηθεί στα πλαίσια των αρμοδιοτήτων μας και θα σας συνδράμουμε εάν χρειαστεί. Κοινός μας στόχος είναι να είμαστε χρήσιμοι για τους πολίτες και προς αυτή την κατεύθυνση θα καταβάλλουμε κάθε δυνατή προσπάθεια να αντιμετωπίσουμε τα έντονα καιρικά φαινόμενα. Αν όλοι Περιφέρεια, Δήμοι, Τροχαία και κεντρικοί φορείς μεριμνήσουμε για όλες τις αυτονόητες ενέργειες πρόληψης, πιστεύω πως η κατάσταση θα είναι διαχειρίσιμη», επισήμανε. Σε κάθε περίπτωση, η Περιφέρεια Αττικής συστήνει σε όλους τους πολίτες: Να αποφεύγουν τις άσκοπες μετακινήσεις. Οι οδηγοί να μην μετακινούνται χωρίς αλυσίδες και να μην σταθμεύουν τα οχήματά τους παραπλεύρως των δρόμων προκειμένου να μην παρεμποδίζουν το έργο των εκχιονιστικών μηχανημάτων. Να συμμορφώνονται με τις οδηγίες του Υπ. Πολιτικής Προστασίας και της Τροχαίας, και σε κάθε περίπτωση αν πρέπει υποχρεωτικά να μετακινηθούν, κατά την έξαρση των καιρικών φαινομένων να φροντίσουν να παραμείνουν σε εσωτερικούς χώρους, μέχρι την εκτόνωση των φαινομένων. Επισημαίνεται πως η Περιφέρεια Αττικής έχει διασφαλίσει 5.000 τόνους αλατιού και επιπλέον 3.000 τόνους εφεδρικούς εάν απαιτηθεί, ενώ θα έχει διάσπαρτα σε όλη την Αττική πάνω από 85 εκχιονιστικά μηχανήματα όλων των τύπων. Παράλληλα υπάρχει μέριμνα για τη διάθεση μικρών εκχιονιστικών που θα διευκολύνουν την πρόσβαση σε νοσοκομεία, εάν απαιτηθεί, αλλά και oχήματα 4Χ4 μισθωμένα από την Πολιτική Προστασία που θα συνδράμουν πολίτες που πρέπει να μετακινηθούν π.χ. για λόγους υγείας.  
