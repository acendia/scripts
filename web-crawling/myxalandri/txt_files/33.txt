Title:
Δώρα και ευχές για το 2021. Της ψυχολόγου Μαρίνας Κωνσταντινίδου
Description:
Η ψυχολόγος της Κοινωνικής Υπηρεσίας του Δήμου Χαλανδρίου κ. Μαρίνα Κωνσταντινίδου περιγράφει την αξία των αληθινών δώρων για τις γιορτές και την ομορφιά που κρύβεται στην απλότητα των πραγμάτων. Γράφει η κ. Κωνσταντινίδου: Την περίοδο των γιορτών, η επιλογή των δώρων και η προσφορά τους αποτελεί μέλημα πολλών ανθρώπων. Μικροί και μεγάλοι περιμένουν με ανυπομονησία να ανοίξουν τα δώρα τους αλλά και να τα προσφέρουν στους συγγενείς και τους φίλους τους. Όμως ποια είναι τελικά η σημασία των δώρων, ιδιαίτερα στις μέρες μας, στις δύσκολες και πρωτόγνωρες συνθήκες φέτος; Δώρο αποτελεί οτιδήποτε δίνεται ή προσφέρεται σε κάποιον χωρίς αντάλλαγμα ή ανταμοιβή. Δώρα δίνονται σε κάποιον που γιορτάζει ή έχει γενέθλια, σε μια επέτειο ή συνάντηση, ακόμα και σε περιπτώσεις που απλώς θέλουμε να ευχαριστήσουμε κάποιον προσφέροντάς του κάτι. Ειδικά την περίοδο αυτή των γιορτών δίνεται η ευκαιρία για αγορά δώρων και κυρίως για ανταλλαγή. Με όση χαρά δίνουμε το δώρο μας, με άλλο τόσο ενθουσιασμό περιμένουμε να πάρουμε και εμείς το δικό μας. Δεν έχει τόση σημασία το αντικείμενο που «κρύβεται» μέσα στα πακέτα, όσο το συναίσθημα και η πρόθεση που το συνοδεύουν. Πολλοί άνθρωποι φέτος δε θα έχουν τη δυνατότητα να κάνουν δώρα, λόγω οικονομικής στενότητας, λόγω προβλημάτων υγείας που τους ταλαιπωρούν, λόγω νοσηλείας στο νοσοκομείο εξαιτίας του κορονοϊού ή άλλης ασθένειας... Με αφορμή τη φετινή δύσκολη χρονιά που περιλάμβανε εκτός των άλλων έναν νέο ιό, καραντίνα, μεταλλάξεις, ανατροπές σχεδίων, επαγγελματικές δυσκολίες, ψυχική αποδιοργάνωση, μπορούμε να αναθεωρήσουμε τη σημασία δώρου και κάνοντας ενδοσκόπηση να αναλογιστούμε τι δώρο θα επιθυμούσαμε για τον εαυτό μας και για τους άλλους, τί θα θέλαμε για τη νέα χρονιά... Δώστε αξία στον εαυτό σας Για το 2021 λοιπόν μπορούμε να «δωρίσουμε» απλόχερα στον εαυτό μας αγάπη και φροντίδα για την υγείας μας, θετική σκέψη, απλότητα, ζεστασιά, κίνητρο και κινητοποίηση για την πραγματοποίηση προσωπικών και επαγγελματικών στόχων. Στους συγγενείς και φίλους μπορούμε να χαρίσουμε ένα ζεστό και αληθινό χαμόγελο, ένα χέρι βοήθειας, ένα ζεστό μαγειρεμένο φαγητό, μια διαδικτυακή αγκαλιά (ας όψεται ο κορονοϊός) και πολλές-πολλές ευχές για υγεία, αγάπη, χαρά, αμοιβαιότητα, συνεργασία, προσφορά, απλότητα και δημιουργικότητα βγαλμένες από την καρδιά μας. Ο καθένας μας μπορεί να απολαύσει τις φετινές γιορτές μοναδικά... μιλήστε με συγγενείς και φίλους, παίξτε επιτραπέζια με τα παιδιά σας και τους αγαπημένους σας, απολαύστε τις μέρες που δεν εργάζεστε και ξεκουραστείτε σωματικά και ψυχολογικά, βάλτε μουσική, χορέψτε και τραγουδήστε μέσα στο σπίτι σας μαζί με τα παιδιά σας, μυρίστε τις όμορφες μυρωδιές, γελάστε, φτιάξτε όμορφες εικόνες και αναμνήσεις... γιατί η ομορφιά των γιορτών βρίσκεται στην απλότητα. Αυτά όλα μπορούν να είναι τα φετινά σας δώρα και βρίσκονται τόσο κοντά μας, τόσο μέσα μας, τόσο δίπλα μας... Αυτές τις γιορτές λοιπόν δώστε αξία στον εαυτό σας, αγαπήστε τον περισσότερο, φροντίστε τον και χτίστε την ψυχική σας ανθεκτικότητα! Κάντε όνειρα, αναθεωρήστε καταστάσεις, διεκδικήστε, βάλτε προτεραιότητες και στόχους. Υπενθυμίστε στον εαυτό σας ότι την αξία μας εμείς την δίνουμε σε εμάς, μέσα από μικρές καθημερινές στιγμές, μέσα από μικρές στιγμές ευτυχίας... Αυτό μπορεί να είναι ένα μεγάλο δώρο, ανεκτίμητο και παντοτινό... Καλές Γιορτές σε όλες και όλους μας!    
