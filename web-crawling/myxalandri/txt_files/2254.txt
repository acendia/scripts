Title:
Η παράταξη &quot;Χαλάνδρι Ενάντια&quot; συζητά με την Ένωση Γονέων Χαλανδρίου
Description:
Η παράταξη «Χαλάνδρι Ενάντια-Ενότητα-Αντίσταση-Αλληλεγγύη» συζητά με την Ένωση Γονέων Χαλανδρίου. Αναλυτικά η ανακοίνωση: Την Τρίτη, 9/4/2019, με πρωτοβουλία της παράταξής μας «Χαλάνδρι Ενάντια-Ενότητα-Αντίσταση-Αλληλεγγύη», πραγματοποιήθηκε συνάντηση με το Δ.Σ. της Ένωσης Συλλόγων Γονέων μαθητών Δήμου Χαλανδρίου. Στη συνάντηση ενημερωθήκαμε για τις θέσεις και τις προτάσεις της Ένωσης και συζητήσαμε διεξοδικά τα ακόλουθα ζητήματα: 1) Το κτιριακό πρόβλημα που αφορά όλες τις βαθμίδες της εκπαίδευσης. Διαπιστώθηκε και από τις δύο πλευρές ότι: Είναι αναγκαία η ανέγερση κτιρίων για τη στέγαση του 17ου Νηπιαγωγείου (Πάτημα), του 6ου ΓΕΛ (Πάτημα), καθώς και του 2ου και 3ου ΕΠΑΛ. Οι διαδικασίες έμειναν αδικαιολόγητα πίσω την τελευταία τριετία. Ελάχιστες από τις σχολικές μονάδες της πόλης μας είναι προσβάσιμες σε μαθητές και εκπαιδευτικούς με αναπηρία. Είναι απολύτως απαραίτητος ο στατικός έλεγχος των σχολικών κτιρίων, για την κατοχύρωση της ασφάλειας μαθητών, εκπαιδευτικών και γονέων. Με δεδομένο πως τα σχολικά κτίρια της πόλης μας είναι πολύ παλιά, τα εξωτερικά βαψίματα παραπέμπουν απλά σε ενέργειες προεκλογικού χαρακτήρα. Λόγω της δίχρονης υποχρεωτικής φοίτησης στο νηπιαγωγείο, χρειάζονται νέες αίθουσες για τη στέγαση των παιδιών αυτής της ηλικιακής ομάδας. Είμαστε αντίθετοι στην επιλογή της δημοτικής αρχής να τοποθετούνται προκατασκευασμένες αίθουσες - έστω και αν είναι τσιμεντένιες βαρέως τύπου - γιατί περιορίζεται σημαντικά ο αύλειος χώρος των σχολείων. 2) Η κρατική επιχορήγηση για την κάλυψη των λειτουργικών αναγκών των σχολείων περιορίστηκε δραστικά τα τελευταία μνημονιακά χρόνια. Χρειάζεται τουλάχιστον διπλασιασμός της επιχορήγησης των Σχολικών Επιτροπών. 3) Με βάση την έρευνα που έχει πραγματοποιήσει και καταθέσει η Ένωση Γονέων Χαλανδρίου, το πρόβλημα της υπογεννητικότητας δεν υπάρχει στο Χαλάνδρι. Αντίθετα, υπάρχουν Δημοτικά Σχολεία, στα οποία όλοι οι βοηθητικοί χώροι έχουν μετατραπεί σε αίθουσες διδασκαλίας. 4) Η Ένωση Γονέων Χαλανδρίου προτείνει να δημιουργηθεί μητρώο αναγκών των σχολείων, έτσι ώστε τόσο για τα κτιριακά ζητήματα, όσο και για την προμήθεια του αναγκαίου εξοπλισμού και για τα λειτουργικά έξοδα να γίνονται μαζικές αγορές και οι Σχολικές Επιτροπές να έχουν προϋπολογισμό. 5) Παρόλο που και η Ένωση Γονέων και οι δημοτικοί σύμβουλοι - μέλη της παράταξης «Χαλάνδρι Ενάντια-Ενότητα-Αντίσταση-Αλληλεγγύη» έχουμε ζητήσει πολλές φορές να γίνει συζήτηση στο Δημοτικό Συμβούλιο για τα ζητήματα της παιδείας στο Χαλάνδρι, η Διοίκηση δεν αποδέχθηκε ποτέ αυτό το αίτημα. Από την πλευρά της παράταξης «Χαλάνδρι Ενάντια-Ενότητα-Αντίσταση-Αλληλεγγύη» κάναμε λόγο: Για την ευθύνη της Διοίκησης του Δήμου για τα κτιριακά προβλήματα των σχολείων της Τεχνικής και Επαγγελματικής Εκπαίδευσης, την ολιγωρία της που συνδέεται με την απώλεια του 1ου ΕΠΑΛ για το Χαλάνδρι, καθώς και την απροθυμία της να ενημερώσει το Δημοτικό Συμβούλιο για το υπόμνημα που έχει αποστείλει στις Κτιριακές Υποδομές για τα προβλήματα της εκπαίδευσης στο Χαλάνδρι. Για την επίσκεψή μας στις ΚΤυΠ (Κτιριακές Υποδομές Α.Ε.), τον κατασκευαστικό φορέα του ελληνικού κράτους, για όλες τις δημόσιες κτιριακές υποδομές, μεταξύ των οποίων και τα δημόσια σχολεία. Για την αναγκαιότητα κινητοποίησης γονέων και μαθητών/τριών, για να επιτευχθούν οι στόχοι τους. Αναφέραμε μάλιστα χαρακτηριστικά το παράδειγμα της μεγάλης και επιτυχημένης κινητοποίησης, για να οικοδομηθούν το 3ο Γυμνάσιο και 3ο Λύκειο Χαλανδρίου. Τέλος, η συνάντηση ολοκληρώθηκε με την πρόταση από την πλευρά μας να οργανωθεί το αμέσως επόμενο διάστημα μεγάλη κινητοποίηση μαζί με τους συλλόγους Γονέων και τα σχολεία ενάντια στη μετεγκατάσταση του καζίνο της Πάρνηθας στις γειτονιές μας. &amp;nbsp;
