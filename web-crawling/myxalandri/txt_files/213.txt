Title:
Λαϊκή Συσπείρωση Χαλανδρίου: «Εκεί που μας χρωστάγανε ζητάνε και τα... ρέστα»
Description:
Ανακοίνωση - καταγγελία της Λαϊκής Συσπείρωσης Χαλανδρίου:  ΚΑΤΑΓΓΕΛΙΑ ΚΑΤΑ ΤΟΥ ΔΗΜΑΡΧΟΥ ΧΑΛΑΝΔΡΙΟΥ ΕΚΕΙ ΠΟΥ ΜΑΣ ΧΡΩΣΤΑΓΑΝΕ ΖΗΤΑΝΕ ΚΑΙ ΤΑ… ΡΕΣΤΑ Το να εγκαλεί ο δήμαρχος Χαλανδρίου την Λαϊκή Συσπείρωση για θέματα που έχουν να κάνουν με τα δικαιώματα των εργαζομένων πάει πολύ! Αφού όμως μίλησε για σχοινί στο σπίτι του κρεμασμένου, θα λάβει την πρέπουσα απάντηση: Αμέσως μετά το πέρας της συνεδρίασης του Δημοτικού Συμβουλίου (Δ.Σ.) την Τετάρτη 14/6/23 ο Σ. Ρούσσος έσπευσε να μας καταγγείλει γιατί δήθεν ζητήσαμε να μην δοθούν στους εργαζόμενους χρήματα που τα δικαιούνταν. Ποια είναι η αλήθεια; Οι εργαζόμενοι δικαιούνται να λαμβάνουν Μέσα Ατομικής Προστασίας (ΜΑΠ) και γάλατα τα οποία είναι υποχρεωμένος ο Δήμος να τους παρέχει. Ειδικά το γάλα πρέπει να είναι καθημερινά στη διάθεσή τους ώστε να το καταναλώνουν. Ο Δήμος Χαλανδρίου δεν κατάφερε να τα προμηθευτεί και για αυτό είναι υπεύθυνος ο Δήμαρχος που είναι προϊστάμενος όλων των υπηρεσιών. Αντί να ζητήσει συγγνώμη γι’ αυτό γράφει ότι λόγω αντικειμενικών δυσκολιών δεν τελεσφόρησαν οι διαγωνισμοί. Όμως πόσο αντικειμενικό είναι το ότι οι διατάξεις των διαγωνισμών ήταν φωτογραφικές και έτσι οι εργαζόμενοι έμειναν χωρίς γάλα; Άρα η ανικανότητα και όχι μόνο της Διοίκησης άφησε απροστάτευτους τους εργαζόμενους και έτσι κινήθηκε η μόνη διαδικασία που προβλέπει ο νόμος, να πάρουν δηλαδή σε χρήμα οι εργαζόμενοι την αξία του γάλατος. Δύο φορές ήρθε το θέμα στο Δ.Σ. Χαλανδρίου: Πρώτη στις 22/12/2021 με τίτλο: «Αποτίμηση σε χρήμα των Μέσων Ατομικής Προστασίας που δεν έχουν χορηγηθεί στους εργαζόμενους του Δήμου μας ως προς την  παροχή φρέσκου γάλατος» και     Δεύτερη στις 20/7/2022 με τίτλο: «Αποτίμηση σε χρήμα της παροχής φρέσκου γάλατος για τα διαστήματα που δεν έχει χορηγηθεί στους εργαζόμενους του Δήμου μας  κατά τα έτη 2019 , 2020 και 2021». ΚΑΙ ΤΙΣ ΔΥΟ ΦΟΡΈΣ ΩΣ ΛΑΪΚΗ ΣΥΣΠΕΙΡΩΣΗ ΨΗΦΙΣΑΜΕ ΝΑ ΔΟΘΟΥΝ ΤΑ ΧΡΗΜΑΤΑ Επισημάναμε, όμως, ότι αυτό δεν μπορεί να συνεχίζεται επ’ άπειρον επειδή το γάλα πρέπει να καταναλώνεται καθημερινά για να προστατεύει την υγεία των εργαζομένων. Τα ίδια και χειρότερα γίνονται με τα Μέσα Ατομικής Προστασίας. Στο επίμαχο Δημοτικό Συμβούλιο τρίτωσε το κακό. Ήρθε πάλι εισήγηση γιατί κάποιους λέει εργαζόμενους τους ξέχασαν! Όπως ήταν φυσικό οι διαμαρτυρίες μας ήταν έντονες προς την Διοίκηση που τάχα μια πενταετία δεν μπορεί να φέρει εις πέρας μια δημοπρασία. Αιτιολογήσαμε επαρκώς την ψήφο μας ότι αποτελεί άρνηση να μας χρησιμοποιεί η Διοίκηση ώστε να καλύπτει τα ανομήματά της. Η Λαϊκή Συσπείρωση ήταν και θα είναι στο πλάι των εργαζομένων και θα τους υποστηρίζει στον αγώνα τους για κάθε δικαίωμά τους. ΔΕΝ ΚΟΛΛΑΕΙ Η ΛΑΣΠΗ ΣΤΟΝ ΗΛΙΟ ΔΗΜΑΡΧΕ! Η Λαϊκή Συσπείρωση δεν είναι η «όποια αριστερά» όπως αναφέρει ο Δήμαρχος στην ανακοίνωσή του αλλά αυτή που υποστηρίζει σθεναρά να έχουν οι εργαζόμενοι, τα απαραίτητα ΜΑΠ, τα γάλατα, αυξήσεις στους μισθούς τους , να μην προσφεύγει ο Δήμαρχος στο Συμβούλιο της Επικρατείας (Σ.τ.Ε.) και να ζητάει πίσω δεδουλευμένα εργαζόμενων. Τέλος, η Λαϊκή Συσπείρωση ήταν παρούσα στη συνεδρίαση με τους τρείς δημοτικούς συμβούλους που διαθέτει και έτσι έγινε απαρτία. Άρα το να αναφέρεται ο Δήμαρχος σε προσπάθεια μερικών να μπλοκάρουν την ομαλή λειτουργία του Δήμου είναι το λιγότερο συκοφαντία. Όπως γνωρίζει και ο Δήμαρχος,  την συνέπεια της Λαϊκής Συσπείρωσης δεν την έχει αμφισβητήσει ποτέ κανένας στο Χαλάνδρι είτε φίλος είτε αντίπαλος. Αφού όμως ο Δήμαρχος «ήρξατο χειρών αδίκων» δικαιούμαστε να παρατηρήσουμε: Τόση σπουδή να καταγγείλει την «όποια αριστερά» 30 μόλις λεπτά μετά το πέρας της συνεδρίασης του Δημοτικού Συμβουλίου; Πάλι καβάλα στο «μπλε κύμα» ο εκλεκτός του ΣΥΡΙΖΑ; Προφανώς δεν αρκούν οι ευχαριστίες στον κ. Πατούλη και στους Υπουργούς της ΝΔ, χρειάζεται και ένα μέτωπο απέναντι σε αυτούς που θα κάνουν 100% μαχητική αντιπολίτευση σε κάθε αντιλαϊκό μέτρο, το ΚΚΕ δηλαδή και την Λαϊκή Συσπείρωση. Άξιος ο μισθός του. Χαλάνδρι 16-06-2023 Για την Λαϊκή Συσπείρωση Χαλανδρίου Οι Δημοτικοί Σύμβουλοι Καρατζά ΛούλαΛάμπρου ΔημήτρηςΟικονόμου Ανδρέας  
