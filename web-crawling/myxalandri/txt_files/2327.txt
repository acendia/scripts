Title:
Η απάντηση του Δήμου Χαλανδρίου στις καταγγελίες της ΔΑΣ-ΟΤΑ Χαλανδρίου
Description:
Στην ανακοίνωση της ΔΑΣ-ΟΤΑ Χαλανδρίου* στην οποία υποστηρίχθηκε ότι ο Δήμος Χαλανδρίου «ανάγκασε εργαζόμενους ευπαθών ομάδων να εργαστούν στον τομέα της καθαριότητας, παρά τις υψηλές θερμοκρασίες, αλλά και την αποπνικτική ατμόσφαιρα λόγω πυρκαγιάς», απαντούν με στοιχεία ο αντιδήμαρχος της Διεύθυνσης Καθαριότητας και Ανακύκλωσης, Κώστας Γερολυμάτος και η ιατρός του Δήμου Χριστίνα Νίκα: Η Διεύθυνση Διαχείρισης Απορριμμάτων του Δήμου και συγκεκριμένα οι υπογράφοντες το κείμενο, ο αντιδήμαρχος Κώστας Γερολυμάτος και η ιατρός του δήμου Χ. Νίκα από την έναρξη της περιόδου του καύσωνα είμαστε επιφορτισμένοι με τη συλλογή των απαραίτητων πληροφοριών που αφορούν τις συνθήκες θερμοκρασίας και υγρασίας, στοιχεία που είναι απαραίτητα για να εκτιμηθεί ο κίνδυνος θερμικής καταπόνησης που εκτίθενται οι εργαζόμενοί μας. Με βάση αυτή την εκτίμηση προκύπτουν για τις συγκεκριμένες ώρες της μέρας που η θερμική καταπόνηση είναι μεγάλη διοικητικά και οργανωτικά μέτρα ώστε να αντιμετωπιστεί ο κίνδυνος. Ως βάσεις υπολογισμού όλων αυτών λαμβάνονται: Οι προβλέψεις θερμοκρασίας αέρα σε ύψος  2μέτρων για τον δήμο Χαλανδρίου που η πλατφόρμα POSEIDON παράγει και ανανεώνει με συνεχή τρόπο. Οι προβλέψεις υγρασίας που δίνει η σελίδα meteo.gr του Αστεροσκοπείου, με βάση στοιχεία από τον μετεωρολογικό σταθμό που έχει εγκαταστήσει στο Ολυμπιακό Στάδιο. Η διαδικασία αυτή γίνεται κάθε μέρα και εξετάζει τις προβλέψεις για την επόμενη. Τα δύο στοιχεία χρησιμοποιούνται για να εξαχθεί η τιμή του δείκτη CET – Corrective Effective Temperature, δείκτη που η εγκύκλιος για τη διαχείριση της θερμικής καταπόνησης ορίζει ως κατάλληλη για μία τέτοια εκτίμηση. Με βάση τα επικαιροποιημένα στοιχεία από τις δύο πλατφόρμες κάθε βράδυ στις 21:00 γινόταν η τελική εκτίμηση του δείκτη CET και για τις ώρες που αυτός λάμβανε τιμές πάνω από το όριο των 26,5 βαθμών προτείνονταν μία σειρά μέτρων για την επόμενη εργάσιμη. Αυτά ενδεικτικά  ήταν: απαγόρευση της οποιασδήποτε χειρωνακτικής εργασίας στην ύπαιθρο απαγόρευση της οποιασδήποτε εργασίες σε κλειστό χώρο χωρίς κλιματισμό εκτέλεση θερμών εργασιών (κοπές μετάλλων – κολλήσεις – τροχίσματα κλπ.) ως 50 % εργασία – 50% ανάπαυση απαγόρευση εργασίας σε εργαζόμενους που ανήκουν στις ευπαθείς ομάδες όπως αυτές ορίστηκαν στην εγκύκλιο του υπουργείου 30/7 Επιπλέον για τις ημέρες που η  εκτίμηση της ανώτατης θερμοκρασίας για το Χαλάνδρι υπερέβαινε τους 40 βαθμούς δινόταν οδηγία για τη μη προσέλευση των ευπαθών ομάδων στην εργασία όπως όριζε η συγκεκριμένη εγκύκλιος. Η ενημέρωση των εργαζομένων για όλα αυτά γινόταν μέσω της πλατφόρμας Mass Notification της διεύθυνσης διαχείρισης απορριμμάτων: όλοι οι εργαζόμενοι λάμβαναν sms για το τι θα ίσχυε την επόμενη ημέρα στις 21:00 το βράδυ της προηγούμενης ενώ υπήρχαν και γραπτές ανακοινώσεις. Αναπαραγάγουμε το κείμενο του μηνύματος που στάλθηκε σε όλους τους εργαζόμενους την Τρίτη 3/8 και αφορούσε την Τετάρτη 4/8: Υπενθυμίζουμε ότι αύριο ισχύουν έκτακτα μέτρα  λόγω καύσωνα από 10:00πμ έως 20:00μμ σύμφωνα με τα όσα ανακοινώθηκαν χθες. Επιπλέον όσοι ανήκουν σε ευπαθείς ομάδες με προβλήματα όπως  χρόνια καρδιακά και αναπνευστικά νοσήματα, σκλήρυνση κατά πλάκας, νευρολογικά νοσήματα, επιληψία, σακχαρώδη διαβήτη, νεφρική ανεπάρκεια, συστηματικό ερυθηματώδη λύκο, ρευματοειδή αρθρίτιδα και οι έγκυοι μπορούν να μην παρουσιαστούν στην εργασία τους βάση εγκυκλίου του ΥΠΕΣ και συμβουλής της Επιθεώρησης Εργασίας σε συνάντηση που έγινε σήμερα στο αμαξοστάσιο. Ενδεικτικά και η τελευταία ενημέρωση για την Τρίτη 10/8: Αγαπητοί συνάδελφοι   Με βάση τα στοιχεία θερμοκρασίας και υγρασίας για αύριο Τρίτη 10/8 θα ισχύσουν για τις ώρες 14:00 - 17:00 τα εξής: Απαγόρευση εργασίας σε υπαίθριο χώρο, απαγόρευση εργασίας σε οποιονδήποτε κλειστό χώρο χωρίς κλιματισμό, εκτέλεση θερμών εργασιών ως 50% εργασία 50% διάλειμμα. Οι  εργαζόμενοι που ανήκουν σε ευπαθείς ομάδες απαγορεύεται να εργαστούν τις συγκεκριμένες ώρες. Το κατά πόσο ισχύουν λοιπόν αυτά που περιγράφουν οι καταγγέλλοντες μπορεί να το διαπιστώσει ο οποιοσδήποτε από τα στοιχεία που κατατίθενται.    Δεν νομίζουμε ότι υπάρχουν πολλά παραδείγματα τόσο σε δήμους όσο και αλλού που να υπάρχει σωστότερη αντιμετώπιση των ζητημάτων των συνθηκών εργασίας και της διαχείρισης των προβλημάτων που προκύπτουν σε αυτούς. Δεν είναι παράξενο, κάθε φορά που κάτι γίνεται να διαμαρτύρονται όσοι ενοχλούνται από αυτό. Ανάλογα γεγονότα είχανε προέκυψαν με την εκτίμηση επαγγελματικού κινδύνου και το απόσπασμα των διαδικασιών που την συνόδευε. Η μελέτη βραβεύτηκε στον ετήσιο διαγωνισμό υγιεινής και ασφάλειας που διοργανώνεται κάθε χρόνο από το ΕΛΙΝΥΑΕ στο κομμάτι των δράσεων υγιεινής και ασφάλειας στους ΟΤΑ αλλά έτυχε της περιφρόνησης από τους ίδιους που διαμαρτύρονται τώρα. Τα όσα προσπαθούμε εδώ στο σπίτι μας την καθαριότητα να κάνουμε αποτελούν συνέχεια μίας συνεχούς δουλειάς που έχει ξεκινήσει εδώ και αρκετό καιρό με πάνω από 25 ενημερώσεις εργαζομένων για τον Covid με 9 γραπτές οδηγίες διαχείρισης, με αρχεία ιχνηλατήσεων, με δημιουργία ιατρικών φακέλων. Όλα αυτά συμβαίνουν ταυτόχρονα με τη βελτίωση των συνθηκών εργασίας στο αμαξοστάσιο με την ανάπτυξη τουαλετών, την εξυγίανση εδαφών, τη διανομή δροσερού νερού, την καθαριότητα στον χώρο του αμαξοστασίου και την διαχείριση των ογκωδών και των κλαδιών, την ανάπτυξη κυκλοφοριακών ρυθμίσεων και απαγορεύσεων. Θα συνεχίσουμε να πιστεύουμε ότι η ασφάλεια της εργασίας στους χώρους δουλειάς και η διαχείριση του επαγγελματικού κινδύνου είναι μία δύσκολη και επίπονη διαδικασία προσαρμογής όλων σε πράγματα που επιβάλλει η επιστήμη και οι πρόνοιες που διεθνώς έχουν αναπτυχθεί εδώ και χρόνια. Η άγνοια της μίας και η περιφρόνηση των άλλων δεν είναι πάντα καλός σύμβουλος ειδικά αν δεν συζητάς με κανέναν. Σημ. 1: O τρόπος διαχείρισης όλων των ζητημάτων που αφορούν την θερμική καταπόνηση των εργαζομένων σε συνθήκες καύσωνα συζητήθηκε στο αμαξοστάσιο με την επιθεώρηση εργασίας την Τρίτη 3/8. Ότι έχει προκύψει είναι και μετά την δική της συμβουλή. Σημ. 2: Όλα όσα έχουν αποφασιστεί για τη διαχείριση του καύσωνα στη διεύθυνση είναι σε έγγραφα και συνοδεύονται από την απαραίτητη τεκμηρίωση και είναι στην διάθεση του οποιουδήποτε. Σημ. 3: Στο επισυναπτόμενο μπορείτε να δείτε ένα δείγμα της έντυπης ανακοίνωσης που είχε γίνει για το θέμα που συζητάμε. Για τον υπολογισμό των μεγεθών που καθορίζουν τις τιμές επαγρύπνησης και λήψης μέτρων για την θερμική καταπόνηση και τις μέρες και ώρες στις οποίες θα παρθούν οργανωτικά μέτρα χρησιμοποιήθηκαν τα εξής: Πρόβλεψη ύψους θερμοκρασίας: Πρόγνωση Χαλανδρίου δικτύου ΠοσειδώνΠρόβλεψη ύψους σχετικής υγρασίας: Στοιχεία Εθν Αστεροσκοπείου σταθμός Ολ. Σταδίου Για τις μέρες και ώρες Δευτέρα 2/8 από ώρα 12:00 – 19:00Τρίτη 3/8 από ώρα 10:00 – 20:00 όπου προβλέπεται ότι η Διορθωμένη ανοιχτή θερμοκρασία (CET) θα ξεπεράσει το όριο επαγρύπνησης των 26.5C λαμβάνονται τα εξής μέτρα: Εργασία σε κλειστούς χώρους χωρίς κλιματισμό: απαγόρευση εργασίας Εργασία σε στεγασμένους χώρους χωρίς κλιματισμό: 50% εργασία - 50% διάλλειμα Θερμές εργασίες: 50% εργασία – 50% διάλλειμα Πάσης φύσης χειρωνακτική εργασία σε υπαίθριο χώρο: απαγόρευση εργασίας Ομάδες υψηλού κινδύνου (στεφανιαία νόσος, πνευμονοπάθειες, ζαχαρώδης διαβήτης, υπέρταση, παχυσαρκία, ανοσοκαταστολή, υπέρταση, ηλικία άνω των 60): απαγόρευση εργασίας Το παρών ισχύει μέχρι νεότερης εκτίμησης των τιμών θερμοκρασίας και σχετικής υγρασίας. Την Τρίτη 3/8 θα υπάρξει νέα ανακοίνωση για τις επόμενες ημέρες του καύσωνα. Ο Αντιδήμαρχος της διεύθυνσης καθαριότητας και ανακύκλωσης Γερολυμάτος Κώστας Η γιατρός του δήμου Χ. Νίκα   *Η από 6/8/2021 ανακοίνωση της ΔΑΣ-ΟΤΑ Χαλανδρίου: ΑΠΟ ΤΟ «ΤΡΕΧΟΥΜΕ ΤΩΡΑ» ΤΗΣ ΚΥΒΕΡΝΗΣΗΣ ΣΤΟ «ΣΚΑΣΕ ΚΑΙ ΚΟΛΥΜΠΑ»  ΤΗΣ ΔΗΜΟΤΙΚΗΣ ΑΡΧΗΣ Για μια ακόμα φορά ζούμε τις τραγικές και οδυνηρές συνέπειες από την εγκληματική ανυπαρξία ολοκληρωμένου σχεδίου αντιπυρικής προστασίας με επίκεντρο την πρόληψη. Η σημερινή Κυβέρνηση της ΝΔ είναι μια ακόμη αυτουργός σε αυτό το διαρκές και κατά συρροή έγκλημα σε βάρος του φυσικού περιβάλλοντος, της λαϊκής περιουσίας και απειλής της ανθρώπινης ζωής, που βαραίνει διαχρονικά όλες τις Κυβερνήσεις. Ο καπνός, η στάχτη και η μυρωδιά από τα καμένα στη Βαρυμπόμπη ήταν πολύ έντονη την  Τετάρτη 4 Αυγούστου στο Χαλάνδρι και σε συνδυασμό με τις υψηλές θερμοκρασίες από τον καύσωνα είχαν δημιουργήσει μια τοξική κατάσταση κυρίως για τις ευπαθείς ομάδες. Καταγγέλλουμε την Διοίκηση του Δήμου Χαλανδρίου ότι κάλεσε εργαζόμενους που ανήκουν στις ευπαθείς ομάδες στο τομέα της καθαριότητας μια τέτοια μέρα και με τέτοιες συνθήκες να πάνε για δουλειά παραβιάζοντας ακόμα και την εγκύκλιο του Υπουργείου Εσωτερικών που τόσο διαφήμισε η Κυβέρνηση. Ούτε τα προσχήματα δεν κράτησε η Δημοτική Αρχή μιας και το Κέντρο Συντονισμού της Κυβέρνησης, των Δημοτικών Αρχών και των άλλων υπευθύνων για τη διαχείριση της επείγουσας κατάστασης βρίσκεται στο Χαλάνδρι. Καλούμε τους εργαζόμενους: - Κανένας εργαζόμενος να  μην υποκύπτει στις πιέσεις, να διεκδικήσει άμεσα μέτρα προστασίας από τον καύσωνα και να καταγγέλλει στους εκλεγμένους με τη ΔΑΣ-ΟΤΑ  κάθε ενέργεια της Δημοτικής Αρχής που βάζει σε κίνδυνο την υγεία και την ασφάλεια μας. - Αυτές τις στιγμές είμαστε με τους χιλιάδες πυρόπληκτους σε όλη την χώρα, τους πυροσβέστες, τους εργαζόμενους στους ΟΤΑ που δίνουν την μάχη για την κατάσβεση των πυρκαγιών. - Μέσα από το σωματείο μας να εκφραστεί έμπρακτα η συμπαράσταση μας στους πυρόπληκτους και να διεκδικηθούν τα αναγκαία μέτρα για την πλήρη αποκατάσταση των καταστροφών. - Να γίνει υπόθεση όλων μας η προστασία των δασών, των καλλιεργούμενων εκτάσεων και της λαϊκής κατοικίας.  
