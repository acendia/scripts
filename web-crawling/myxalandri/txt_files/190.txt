Title:
Σε πλήρη εξέλιξη ο καύσωνας “Κλέων” – Πότε θα κορυφωθεί – Τι αναμένεται στο Χαλάνδρι
Description:
Αισθητή άνοδο παρουσίασε η θερμοκρασία στη χώρα μας την Τετάρτη (12/7) με τις μέγιστες τιμές σε πολλές περιοχές να φτάνουν τους 36-38°C και, τοπικά, να προσεγγίζουν τους 40°C. Νέα άνοδο αναμένεται να σημειώσει, σήμερα, η θερμοκρασία ενώ η κορύφωση του καύσωνα &quot;Cleon&quot;, θα λάβει χώρα κατά το διήμερο: Παρασκευή - Σάββατο, οπότε και η θερμοκρασία θα ξεπεράσει σε αρκετές περιοχές τους 40°C και, τοπικά, θα αγγίξει τους 42-44°C. Στο Χαλάνδρι, η άνοδος της θερμοκρασίας την Τετάρτη έγινε αισθητή με το θερμόμετρο του μετεωρολογικού σταθμού στην περιοχή (σταθμός Εθνικού Αστεροσκοπείου Αθηνών) να καταγράφει μέγιστη τιμή 35.6°C όταν η αντίστοιχη τιμή για την Τρίτη ήταν 33.9°C και για τη Δευτέρα 31.6°C. Η άνοδος της θερμοκρασίας, στο Χαλάνδρι, όπως και στην ευρύτερη περιοχή της Αττικής, αναμένεται να συνεχιστεί την Πέμπτη (13/7) ενώ την Παρασκευή και το Σάββατο (14-15/7) το εν λόγω κύμα ζέστης θα κορυφωθεί με τη μέγιστη θερμοκρασία στην περιοχή να ξεπερνάει το &quot;φράγμα&quot; των 40°C !. Πιο αναλυτικά: Την Πέμπτη (13/7) η θερμοκρασία θα σημειώσει περαιτέρω άνοδο κατά 2-3°C σε σχέση με την Τετάρτη και κατά τη διάρκεια των πρώτων απογευματινών ωρών θα φτάσει τους 38-39°C. Η ελάχιστη θερμοκρασία θα σημειωθεί νωρίς το πρωί και θα είναι κοντά στους 25°C. Η βραδιά θα είναι αρκετά ζεστή καθώς η θερμοκρασία δεν προβλέπεται να πέσει κάτω από τους 30°C πριν τα μεσάνυχτα.  Την Παρασκευή (14/7) αναμένεται νέα άνοδος της θερμοκρασίας κατά 1-2°C σε σχέση με την Πέμπτη. Οι υψηλότερες θερμοκρασίες θα σημειωθούν νωρίς το απόγευμα με τα θερμόμετρα στην περιοχή να δείχνουν 40-41°C. Η ελάχιστη θερμοκρασία, νωρίς το πρωί αναμένεται να είναι 28°C ενώ κατά τις βραδινές ώρες ο καιρός θα είναι ζεστός με τη θερμοκρασία στις 9:00 μ.μ. να βρίσκεται στους 32-33°C.  Το Σάββατο (15/7) αναμένεται εξίσου ζεστός καιρός με την Παρασκευή. Κατά τη διάρκεια της ημέρας θα επικρατήσει μέτριας έντασης βόρειο ρεύμα (Μελτέμι) το οποίο θα περιορίσει ελαφρώς την άνοδο της θερμοκρασίας η οποία εκτιμάται πως θα φτάσει σε επίπεδα ελαφρώς χαμηλότερα σε σχέση με την Παρασκευή (μέγιστες στους 39-40°C). Αξίζει να σημειωθεί πως η ελάχιστη θερμοκρασία νωρίς το πρωί δεν αναμένεται να πέσει κάτω από 30°C!  Την Κυριακή (16/7) αναμένεται ενίσχυση του Μελτεμιού το οποίο θα φτάσει σε ένταση τα 4-5bf και μικρή υποχώρηση της θερμοκρασίας κατά 2-3°C.  Τη Δευτέρα (17/7) και την Τρίτη (18/7) αναμένεται περαιτέρω ενίσχυση του Μελτεμιού (έως 6bf) και νέα πτώση της θερμοκρασίας η οποία τα μεσημέρια, στο Χαλάνδρι, δεν θα ξεπερνά σημαντικά τους 35°C (αισθητή διαφορά σε σχέση με τις συνθήκες του Σαββατοκύριακου!). Σύμφωνα με τα διαθέσιμα προγνωστικά στοιχεία, μετά τις 18/7 είναι αρκετά πιθανό να επέλθει νέα άνοδος της θερμοκρασίας η οποία ενδέχεται, κοντά στις 20/7 να επανέλθει και πάλι σε επίπεδα &quot;καύσωνα&quot;. Από την Κυριακή (16/7), ο συνδυασμός των πολύ υψηλών θερμοκρασιών με την επικράτηση ενισχυμένων ανέμων και χαμηλής υγρασίας προβλέπεται να δημιουργήσει εξαιρετικά επικίνδυνες συνθήκες όσον αφορά την εκδήλωση και εξάπλωση πυρκαγιών! Καλό υπόλοιπο εβδομάδας! Γεώργιος ΠαπακωστόπουλοςΑναλυτής-προγνώστης καιρού / Συντονιστής προγνώσεων καιρού SiMeteo.gr  
