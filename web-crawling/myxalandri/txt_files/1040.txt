Title:
Τo Cultural Hidrant σε εκδήλωση στις Βρυξέλλες για τη χάραξη νέων πολιτικών για τον Πολιτισμό
Description:
Το ευρωπαϊκό πρόγραμμα Cultural Hidrant παρουσιάστηκε σε εκδήλωση για τη χάραξη των νέων πολιτικών της Ε.Ε. στον χώρο του Πολιτισμού και ευρύτερα, η οποία πραγματοποιήθηκε την Τετάρτη 1 Φεβρουαρίου, στο Ινστιτούτο Γκαίτε των Βρυξελλών. Η εκδήλωση επικεντρώθηκε στην παρουσίαση του πολιτικού κειμένου προτάσεων «Από την αντίδραση στη δράση: Συμμετοχικές και Μετασχηματιστικές Πολιτικές στο πεδίο του πολιτισμού και ευρύτερα για χάραξη πολιτικών και δράσεων με το βλέμμα στο μέλλον», το οποίο είναι αποτέλεσμα τρίχρονης έρευνας, μέσω του προγράμματος Creative FLIP. Το πρόγραμμα συγχρηματοδοτείται, μεταξύ άλλων, από την ΕΕ, το Ινστιτούτο Γκαίτε, το Δίκτυο European Creative Hubs, το IDEA Consult και στόχος του είναι να δημιουργήσει «έναν ισχυρότερο και ανθεκτικότερο, στις σημερινές προκλήσεις, τομέα του πολιτισμού και των δημιουργικών τεχνών». Η έρευνα στράφηκε από την αντιμετώπιση των πολλαπλών κρίσεων (οικονομική, πανδημία, πόλεμος κ.λπ.), η οποία δοκίμασε τις αντοχές των εργαζόμενων δημιουργών και καλλιτεχνών, στην αναζήτηση καινοτόμων παραδειγμάτων που ανοίγουν νέα πεδία, ορίζοντες και ευκαιρίες, για όσες/ους δραστηριοποιούνται στο πεδίο του πολιτισμού και των δημιουργικών τεχνών. Στο πλαίσιο αυτό, το παράδειγμα του Cultural Hidrant κρίθηκε ότι συμπυκνώνει καλύτερα, μεταξύ των προτάσεων που παρουσιάστηκαν, το διατομεακό, συνεργατικό και συμμετοχικό πνεύμα αλλά και τις πρακτικές, τις οποίες θα πρέπει στο εξής να συμπεριλαμβάνονται στις ευρωπαϊκές πολιτικές, τόσο για τον πολιτισμό όσο και το νερό. Η παρουσίαση της εμπειρίας και των γνώσεων από την υλοποίηση του προγράμματος Cultural HIDRANT στο, και από το, Δήμο Χαλανδρίου προξένησε μεγάλο ενδιαφέρον, όπως φάνηκε στη συζήτηση που ακολούθησε, η οποία στράφηκε γύρω από το «καλό παράδειγμα» του Cultural HIDRANT. Με αφετηρία τα στοιχεία της πολύπλευρης και ολιστικής προσέγγισης του Αδριάνειου υδραγωγείου, της χρηστικότητας των έργων και των παρεμβάσεων για τους κατοίκους της περιοχής, και της συμμετοχής τους σε όλα τα στάδια του προγράμματος (σχεδιασμό, υλοποίηση) τέθηκαν, με πολύ έμπρακτο τρόπο, ερωτήματα τόσο σχετικά με το τι νοείται ως πολιτισμός και πολιτικές για τον πολιτισμό, ως καινοτομία και κοινωνικός μετασχηματισμός, ως δημοκρατία, συμμετοχικές πολιτικές αλλά και ενδυνάμωση των πολιτών. Τέθηκαν επίσης θέματα για το τι είδους θεσμούς και υπηρεσίες, σε τοπικό, κρατικό και ευρωπαϊκό επίπεδο, απαιτούν τα παραπάνω και άρα τι είδους μετασχηματισμοί χρειάζονται, ώστε να είναι δυνατή η άσκηση πολιτικών με έμφαση στη συνεργασία, τη συναπόφαση και τη συνυπευθυνότητα μεταξύ αρχών και κοινωνίας, σε κάθε επίπεδο. Σημειώνεται ότι στο πάνελ και τη συζήτηση, συμμετείχαν επίσης η βασική ερευνήτρια και συγγραφέας του κειμένου πολιτικής κ. Sylvia Amman, από την οργάνωση «Inforelais», ο Αυστριακός ευρωβουλευτής κ. Hannes Heide και ο Σουηδός Επίτροπος Πολιτισμού της ΕΕ, κ. David Ek. Την εκδήλωση προλόγισε η κ. Susanne Hollmann από τη γενική διεύθυνση για την Εκπαίδευση και τον Πολιτισμό της Ευρωπαϊκής Επιτροπής, η πρόεδρος του Ινστιτούτου Γκαίτε κ. Carola Lentz και η Elke Kaschl-Mohni από το Ινστιτούτο Γκαίτε των Βρυξελλών, ενώ την παρακολούθησαν δεκάδες καλεσμένοι εκπρόσωποι υπηρεσιών της ΕΕ και ευρωπαϊκών δικτύων, που δραστηριοποιούνται στο πεδίο του πολιτισμού και των δημιουργικών τεχνών.
