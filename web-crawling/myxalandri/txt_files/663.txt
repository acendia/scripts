Title:
Οι αγαπημένες μας αμμουδιές στην Αττική
Description:
Κοντά στην Αθήνα, ελεύθερες και οργανωμένες με κοινό παρονομαστή τα καθαρά νερά τους, ιδού οι αγαπημένες αμμουδερές παραλίες για τα πρώτα «μπλουμ». Οι καλύτερες και πιο καθαρές παραλίες της Αττικής με ψιλή άμμο (και ελάχιστο βοτσαλάκι) για να απολαύσετε τις πρώτες απλωτές σας. Αλθέα Αγίας Μαρίνας Μετά την εκκλησία της Αγίας Μαρίνας, ένας μίνι αμμουδερός κολπίσκος θυμίζει την παραλία ΚΑΠΕ, και χωρίς αέρα έχει πανέμορφα νερά. Η παραλία του οικισμού Αλθέα δεν είναι οργανωμένη, πλην μερικών ψάθινων ομπρελών και μιας καντίνας που κάποτε ανοίγει - κάποτε όχι. Αποφύγετέ τη τα Σαββατοκύριακα αν δεν θέλετε να επικαλεστείτε τον Ηρώδη. Βρωμοπούσι Μια καθαρή παραλία, 60 χιλιόμετρα περίπου από το κέντρο της Αθήνας στην Κερατέα. Είναι αμμουδερή, με λίγο βότσαλο, και προσφέρει αρκετή σκιά από τα δέντρα που βρίσκονται τριγύρω. Έχει και ταβερνάκι για το απαραίτητο τσιμπολόγημα. Τσονίμα Θα τη βρείτε 20 χιλιόμετρα από το κέντρο της Κερατέας, προφυλαγμένη από τα μελτέμια και με καθαρά νερά και αμμουδιά. Δεν είναι οργανωμένη, επομένως εξοπλιστείτε με τα απαραίτητα από τον ομώνυμο οικισμό. Λεγραινά Η μεγάλη παραλία των Λεγραινών βρίσκεται πριν το διάσημο ΚΑΠΕ, δίνει άπλετο χώρο για… άπλωμα, έχει άμμο μέσα-έξω, μικρά αμμολοφάκια στο πίσω μέρος και όμορφα νερά. Θα τη βρείτε λίγο μετά το 60ο χιλιόμετρο της λεωφόρου Αθηνών-Σουνίου, στα όρια του δήμου Λαυρίου. Σαρωνίδα Η μεγάλη αμμουδιά της Σαρωνίδας αποτελεί σταθερή αξία για όσους θέλουν μεν καθαρά νερά και την καλύτερη δυνατή παραλία, όμως δεν «το’χουν» με την πολύωρη οδήγηση. Δεν είναι οργανωμένη, οπότε εξοπλιστείτε καταλλήλως από το περίπτερο απέναντι στο «κέντρο» της Σαρωνίδας. Πλαζ Βουλιαγμένης Ναι, είναι αρκετά πολυσύχναστη όσο μπαίνουμε βαθιά στο κατακαλόκαιρο, όμως μπορείτε προς το παρόν να την απολαύσετε χωρίς πολυκοσμία και να αφεθείτε στην… οργάνωσή της: ξαπλώστρες, ομπρέλες, μπαρ, καφέ, ντουζιέρες και water sports. Η είσοδος κοστίζει 4€. Ανάβυσσος Η «κεντρική» παραλία στη διασταύρωση της Αναβύσσου είναι μεγάλη, άνετη, με ωραία ψιλή άμμο και ελεύθερο τμήμα για όσους εξ υμών δεν θέλετε τη βαβούρα των beach bars που καταλαμβάνουν μέρος της και «βαράνε». Για τους φαν των water sports, το Kouros Surg Club σας περιμένει για να σκίσετε τα κύματα. Θυμάρι Καθαρά και ρηχά νερά, προσεγμένη αμμουδιά και οργάνωση από beach bar με τουαλέτες, ξαπλώστρες και ομπρέλες συνθέτουν τον παραλιακό χαρακτήρα στο Θυμάρι, μια αμμουδερή παραλία «ταμάμ» για οικογένειες. Παλαιά Φώκαια Λίγο μετά τον οικισμό της Παλαιάς Φώκαιας αυτή η μικρή, μη οργανωμένη παραλία έχει καθαρή αμμουδιά αρκετά αρμυρίκια και ωραία νερά. Μαζεύει αρκετές οικογένειες λόγω των ρηχών της νερών και -αν προλάβετε- προσφέρει ίσκιο στα δέντρα που την πλαισιώνουν. Πηγή:&amp;nbsp;www.in2life.gr &amp;nbsp;
