Title:
Συνεδρίαση ΣΟΠΠ Βορείου Τομέα Αθηνών για την αντιπυρική περίοδο
Description:
Συνεδρίαση&amp;nbsp;Συντονιστικού Οργάνου Πολιτικής Προστασίας&amp;nbsp;(ΣΟΠΠ) Bορείου Τομέα για την αντιπυρική περίοδο. Επισημάνσεις για τις πυρκαγιές που ξεσπούν από το δίκτυο ηλεκτροδότησης και από οικόπεδα που δεν έχουν καθαριστεί. Ο βαθμός ετοιμότητας και ο συντονισμός φορέων, υπηρεσιών και εθελοντικών οργανώσεων για την αντιπυρική περίοδο στο Βόρειο Τομέα Αθηνών βρέθηκαν στο επίκεντρο του Συντονιστικού Οργάνου Πολιτικής Προστασίας (ΣΟΠΠ) που συνεδρίασε την Τετάρτη 09/05/2018, υπό την προεδρία του αντιπεριφερειάρχη, Γιώργου Καραμέρου και παρουσία του διοικητή των Πυροσβεστικών Υπηρεσιών Αττικής, Αχιλλέα Τζουβάρα. Έγινε εξειδίκευση επικίνδυνων σημείων ανά περιοχή, για την πρόληψη και αντιμετώπιση κινδύνων από δασικές πυρκαγιές και πυρκαγιές υπαίθρου, ενώ δόθηκαν κατευθυντήριες οδηγίες για την πυροπροστασία περιοχών όπου φιλοξενούνται κατασκηνώσεις, τον καθαρισμό των δικτύων δασοπυρόσβεσης στο Πεντελικό και τον Υμηττό, τον έλεγχο πληρότητας υδατοδεξαμενών, ενώ επισημάνθηκε η ανάγκη διαρκούς ενημέρωσης και ευαισθητοποίησης των πολιτών. «Αποσαφηνίσαμε τις αρμοδιότητες, καταγράψαμε τις ανάγκες και τις ελλείψεις και αξιολογήσαμε το βαθμό ετοιμότητας φορέων και υπηρεσιών» δήλωσε μετά τη συνεδρίαση ο Γιώργος Καραμέρος και πρόσθεσε: «Οι πυρκαγιές έχουν αίτια και δυστυχώς στατιστικές αποδείξεις. Όλοι πρέπει να βρεθούν προ των ευθυνών τους. Αποψιλώσεις περιαστικών-δασικών περιοχών και δημόσιων χώρων (πάρκα-άλση), καθαρισμοί ιδιωτικών οικοπέδων και δικτύων δασοπυρόσβεσης, έλεγχοι πυροφυλακίων και κρουνών, είναι προσδιορισμένες αρμοδιότητες. Όπως και η συντήρηση και αποκατάσταση φθαρμένων δικτύων ρεύματος από όπου ξεσπούν οι περισσότερες σοβαρές πυρκαγιές. Ζήτημα για το οποίο έχουμε διαβιβάσει από τον περασμένο μήνα σχετικές επιστολές προς τους διαχειριστές των δικτύων ηλεκτροδότησης. Επίσης, θέλω να τονίσω ότι αρμοδιότητα και ευθύνη της αυτοδιοίκησης είναι η πρόληψη, όχι η πυρόσβεση. Φέτος Δήμοι και Σύνδεσμοι στη βόρεια Αθήνα χρηματοδοτήθηκαν έγκαιρα σχεδόν με ένα εκατομμύριο ευρώ. Πρόκειται για χρήματα που καλώς δίνονται, μακάρι να γίνουν περισσότερα. Οι εμπλεκόμενοι φορείς να επιδείξουν σωστή προετοιμασία, οργάνωση και ετοιμότητα και όλοι να αναλάβουμε τον ρόλο και τις ευθύνες που μας αντιστοιχούν, ώστε να περιορίσουμε αρνητικές συνέπειες. Στην Ελλάδα, διανύουμε την πιο ζεστή δεκαετία και αυτό καταγράφεται σε όλα τα μετεωρολογικά μοντέλα. Αυξάνει η θερμοκρασία και αποσταθεροποιείται το κλίμα γρηγορότερα απ’ ότι σε άλλες περιοχές. Μελέτες, όπως η πρόσφατη του Πανεπιστημίου του Νιούκαστλ, κατατάσσουν δυστυχώς την Αττική στις πρώτες θέσεις με τη μεγαλύτερη αύξηση τόσο σε καύσωνες, όσο και σε ξηρασίες στις επόμενες δεκαετίες. Οι κλιματικές αλλαγές στη χώρα μας και ευρύτερα στη Μεσόγειο, συνιστούν προβολή στο μέλλον για το που βαδίζει ο πλανήτης». Στη συνεδρίαση του ΣΟΠΠ συμμετείχαν: οι δήμαρχοι Πεντέλης, Δημήτρης Στεργίου-Καψάλης, Βριλησσίων, Ξένος Μανιατογιάννης και Αγίας Παρασκευής, Ιωάννης Σταθόπουλος, οι αρμόδιοι αντιδήμαρχοι Κηφισιάς, Δημήτρης Λιανός και Φιλοθέης-Ψυχικού, Αικατερίνη Πετρίτση, ο περιφερειακός σύμβουλος, Φώτης Χρυσικός, ο διευθυντής της ΕΜΥ, Αντώνης Λάλος, ο δασάρχης Πεντέλης, Αθανάσιος Ρέππας και ο πρόεδρος του ΣΠΑΠ, Βλάσης Σιώμος. Συμμετείχαν, επίσης, οι επικεφαλής των Πυροσβεστικών Σταθμών στον Βόρειο Τομέα Αθηνών, εκπρόσωποι του Γενικού Επιτελείου Στρατού, της Αστυνομίας, της Τροχαίας, Συνδέσμων Πυροπροστασίας, Εθελοντικών Οργανώσεων και Ομάδων Διάσωσης, της 1ης Υγειονομικής Περιφέρειας Αττικής, του Νοσοκομείου Παίδων Πεντέλης, της Αποκεντρωμένης Διοίκησης Αττικής καθώς και υπηρεσιακοί παράγοντες της Περιφέρειας Αττικής και των Δήμων Χαλανδρίου, Πεντέλης, Κηφισιάς, Πεύκης-Λυκόβρυσης, Βριλησσίων, Ψυχικού-Φιλοθέης και Αγίας Παρασκευής. Διαβάστε τις οδηγίες προστασίας πολιτών από δασικές πυρκαγιές &amp;nbsp;
