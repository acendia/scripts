Title:
To Simeteo.gr καλωσορίζει μία πολλά υποσχόμενη μετεωρολόγο
Description:
Η προγνωστική ομάδα του Simeteo.gr, συνεργάτες του Myxalandri.gr στις έγκυρες εβδομαδιαίες και καθημερινές μετεωρολογικές προγνώσεις του καιρού, καλωσορίζει μια νέα δυναμική μετεωρολόγο, την Τριανταφυλλιά Σίδερη:&amp;nbsp; Αγαπητοί μας φίλοι, με μεγάλη χαρά, σας ανακοινώνουμε την έναρξη της συνεργασίας μας με την κα Τριανταφυλλιά Σίδερη, μια νέα πολλά υποσχόμενη επιστήμονα η οποία μετά από πέντε χρόνια εργασιακής εμπειρίας ως επιχειρησιακός προγνώστης στο Met Office, μια από τις καλύτερες μετεωρολογικές υπηρεσίες διεθνώς, επιστρέφει στην Ελλάδα αποφασισμένη να βάλει τα δυνατά της και να παρέχει στην χώρα μας τις πολύτιμες γνώσεις της, στέλνοντας, μεταξύ των άλλων, ένα ηχηρό μήνυμα ελπίδας σε μια εποχή που το φαινόμενο του &quot;brain drain&quot; αποτελεί ένα από τα κυρίαρχα προβλήματα που απασχολούν την νέα γενιά. Η Τριανταφυλλιά, αναλαμβάνoντας δυναμικά δράση στην προγνωστική μας ομάδα ως μετεωρολόγος-προγνώστης καιρού, στέλνει το ακόλουθο μήνυμα: &quot;Το όνομα μου είναι Σίδερη Τριανταφυλλιά, είμαι 28 χρονών και πρόσφατα επέστρεψα μόνιμα στην Ελλάδα μετά από μια εξάχρονη παραμονή στην Μεγάλη Βρετανία. Αποφοίτησα από το Φυσικό Αθήνας το 2012 (7.45/10) και την ίδια χρονιά ξεκίνησα το μεταπτυχιακό μου στην Εφαρμοσμένη Μετεωρολογία (Applied Meteorology) στο University of Reading, της Μ. Βρετανίας. Η διάρκεια αυτού ήταν ένας χρόνος και αποφοίτησα με βαθμό Merit. Στη συνέχεια και αφού πέρασα με επιτυχία τέσσερα στάδια εισαγωγής, επιλέχθηκα και ξεκίνησα να εργάζομαι ως Trainee Operational Meteorologist στο κολλέγιο του Met Office, την Εθνική Μετεωρολογική Υπηρεσία της Μ. Βρετανίας. Μετά από σχεδόν 10 μήνες εκπαίδευσης που περιλάμβανε θεωρητικές και πρακτικές εξετάσεις καθώς και 4 μήνες on the job training, πιστοποιήθηκα ως Operational Meteorologist και παρείχα τις υπηρεσίες μου στα γραφεία του Met Office, στο Aberdeen της Σκωτίας. Μετά από πέντε χρόνια επαγγελματικής εμπειρίας ως επιχειρησιακός προγνώστης στο Met Office, επέστρεψα στην Ελλάδα στα μέσα Νοεμβρίου του 2018 με σκοπό να προσφέρω τις γνώσεις και την εμπειρία μου και στη χώρα μου. Τον τελευταίο μήνα εργάζομαι part-time στο Rise TV, τοπικό κανάλι της Αττικής, παρέχοντας τηλεοπτικές καιρικές προγνώσεις αλλά και οπτικοποιήσεις που αφορούν διάφορα επιστημονικά θέματα. Μόλις πρόσφατα ξεκίνησε και η συνεργασία μου με την ομάδα του Simeteo, μια αξιόλογη ομάδα που βάζει τα δυνατά της για την παροχή έγκυρης και αξιόπιστης πρόγνωσης. Προσωπικά, είμαι χαρούμενη που θα μπορέσω να συνδράμω κι εγώ σε αυτό το σκοπό&quot;. &amp;nbsp;
