Title:
Αποκαλυπτήρια τιμητικής στήλης για τον Γρηγόρη Μπιθικώτση σε πλατεία στο Χαλάνδρι
Description:
Σε μια σεμνή τελετή, απολύτως ταιριαστή με τη δωρικότητα της προσωπικότητας και της φωνής του, έγιναν, τη Δευτέρα 27 Ιουνίου, τα αποκαλυπτήρια της τιμητικής στήλης για τον μεγάλο ερμηνευτή μας Γρηγόρη Μπιθικώτση, στην πλατεία Αρκαδίας και Ολύμπου, η οποία φέρει πλέον το όνομά του. Τους παριστάμενους καλωσόρισε ο δήμαρχος Χαλανδρίου Σίμος Ρούσσος, κάνοντας αναφορά στο αποτύπωμα που άφησε ο Γρηγόρης Μπιθικώτσης στην εποχή του, αλλά και στην ανάγκη να ξαναβρούμε σήμερα «κάτι που έστω να μοιάζει με την ομορφιά, την αξιοπρέπεια και την αυθεντικότητα που αντιπροσώπευε η φωνή και η εποχή του Μπιθικώτση». «Πιστεύω ότι, περισσότερο και από τιμή στο φτωχόπαιδο που καταγόταν από την Κάρυστο, γεννήθηκε στο Περιστέρι και έζησε τα τελευταία του χρόνια στο Χαλάνδρι, η σημερινή μας συνάντηση, αφορά πιο πολύ εμάς. Κρατώντας χέρι-χέρι τον Βαμβακάρη και τον Ρίτσο, τον Μίκη και τον Χατζιδάκι, τον Λειβαδίτη, τον Ξαρχάκο και τον Ελύτη ξεδίψασε με την δωρική του φωνή, τους διψασμένους. Τραγουδήθηκε από τον λαό μας στις χαρές και τις λύπες του. Συντρόφεψε τον πόνο και την ελπίδα του. Πότισε ροδόσταμο την φτώχεια, την ξενιτιά και την εξορία του», τόνισε ο δήμαρχος Χαλανδρίου, εκφράζοντας την ελπίδα «η παρακαταθήκη του αυτή να μας βοηθήσει στην αναζήτηση της ομορφιάς, της αξιοπρέπειας και της αυθεντικότητας», κατέληξε ο Σίμος Ρούσσος. Τη σκυτάλη πήραν τα παιδιά του μεγάλου μας ερμηνευτή και συνθέτη, ο Γρηγόρης και η Άννα, οι οποίοι ευχαρίστησαν θερμά τον Δήμο Χαλανδρίου για την εκδήλωση τιμής. Ο Γρηγόρης ταξίδεψε τους παριστάμενους στα παιδικά του χρόνια στο Χαλάνδρι, όταν γνώριζε τη γειτονιά γύρω από την Ολύμπου και την Αρκαδίας, λίγα μέτρα από το πατρικό τους σπίτι και η Άννα αναφέρθηκε στον πατέρα Γρηγόρη Μπιθικώτση, αφιερώνοντάς του δικούς της στίχους. Την εκδήλωση άνοιξε και έκλεισε η Φιλαρμονική Ορχήστρα του Δήμου Χαλανδρίου, με τις μελωδίες των εμβληματικών τραγουδιών «Θα σημάνουν οι καμπάνες», «Η Μαργαρίτα η Μαργαρώ» και «Στρώσε το στρώμα σου», που ερμήνευσε μοναδικά ο Γρηγόρης Μπιθικώτσης. Την τιμητική στήλη φιλοτέχνησε ο Νίκος Ζήβας, «που με το έμπειρο χέρι του και τη γνωστή του ευαισθησία αποτύπωσε σε 300kg μαρμαρόπετρας ένα κομμάτι της μνήμης της πόλης», όπως είπε ο δήμαρχος Χαλανδρίου Σίμος Ρούσσος. Η απόφαση για την τοποθέτηση τιμητικής στήλης στην πλατεία των οδών Ολύμπου και Αρκαδίας, αποτελεί εκπλήρωση μιας ανεφάρμοστης εδώ και 17 χρόνια δέσμευσης του Δημοτικού Συμβουλίου, και ελάχιστη ένδειξη σεβασμού στο έργο του. Την εκδήλωση τίμησαν με την παρουσία τους δεκάδες πολίτες του Χαλανδρίου, όπως επίσης οι αντιδήμαρχοι Σέργιος Γκάκας, Δημήτρης Χριστουλάκης, Έλενα Χριστούλη και Ιωάννα Αθανασάτου, ο επικεφαλής της δημοτικής παράταξης «Χαλάνδρι Ορίζοντας 2023» Μάνος Κρανίδης, ο επικεφαλής της δημοτικής παράταξης «Μένω στο Χαλάνδρι» Νίκος Πράσσος, οι δημοτικοί σύμβουλοι Μιμή Γκασούκα, Χριστίνα Μαχαίρα, Έπη Λέρτα, Γιώργος Θέος, Γιάννης Αντωνιάδης και Κώστας Αγγελής, ο πρώην δήμαρχος Χαλανδρίου Γρηγόρης Ζαφειρόπουλος και ο πρώην αντιδήμαρχος Ευθύμιος Κουράσης.    
