Title:
Συγκίνησε το ακροατήριο η συναυλία χορωδιακής μουσικής στη μνήμη του Χρήστου Νικολάου
Description:
Συγκίνησε το ακροατήριο, η ξεχωριστή εκδήλωση που πραγματοποιήθηκε, υπό την αιγίδα του Δήμου Χαλανδρίου, την Κυριακή 19 Φεβρουαρίου, στο κατάμεστο πνευματικό κέντρο του Ι.Ν. Αγίου Νικολάου Χαλανδρίου, στη μνήμη του Χρήστου Νικολάου, που «έφυγε» εν μέσω καραντίνας το 2021. Οι θεατές απόλαυσαν ένα πλούσιο πρόγραμμα με κλασσικά και σύγχρονα πολυφωνικά έργα από τις εξαιρετικές χορωδίες: «Ambitus» Λεοντείου Σχολής Νέας Σμύρνης, «Voice Box» και «Σύγχρονη Έκφραση», ενώ η κόρη του εκλιπόντος, Νατάσσα Νικολάου, και ο δήμαρχος Χαλανδρίου Σίμος Ρούσσος αναφέρθηκαν στο αποτύπωμα που άφησε ο Χρήστος Νικολάου στην πόλη, με τον «πλούτο του έργου του, την ευγένεια της προσωπικότητάς του και την προσφορά του». Σίμος Ρούσσος: «Πορεύτηκε δρόμο ανηφορικό, γεμάτο όμως από δόσιμο, μουσική και ευαισθησία» Με αφετηρία την ομιλία του Χρήστου Νικολάου για το Χαλάνδρι των δεκαετιών ’50 και ’60, στο πλαίσιο εκδήλωσης που πραγματοποίησε τότε η εφημερίδα «ΣΤάΣΗ στο Χαλάνδρι», ομιλία που έμεινε ανεξίτηλη στη μνήμη όλων, ο δήμαρχος Χαλανδρίου σημείωσε μεταξύ άλλων: «Σε τόνους χαμηλούς με τη λιτότητα που τον χαρακτήριζε μας ταξίδεψε σε εποχές μακρινές, τότε που &quot;γύρω από την κεντρική πλατεία υπήρχαν μονοκατοικίες πνιγμένες στα λουλούδια ανάμεσα σε παράγκες και χαμόσπιτα&quot;. &quot;Με γειτονιές ζωντανές και ανθρώπους που αδελφώνονταν και μοιράζονταν τις καλές και κακές στιγμές τους&quot;. »Σε κείνο &quot;το Χαλάνδρι της στέρησης αλλά και της συντροφικότητας&quot;, διαμόρφωσε το χαρακτήρα του. Δρόμο ανηφορικό πορεύτηκε, γεμάτο όμως από αγάπη, δόσιμο, μουσική και ευαισθησία. Σαν αυτή που χάρισε στους δικούς του και την πόλη μας. &quot;Ο ευγενής άνθρωπος δίνει αξιοπρέπεια σε όλες του τις πράξεις&quot;, έλεγε ο Πλούταρχος, και μάλλον δεν θα μπορούσε να υπάρξει καλύτερη επιβεβαίωση γι’ αυτή τη ρήση, από τη ζωή του Χρήστου Νικολάου. »Τώρα που οι εναπονείναντες σκύβουν σκεπτικοί, σήμερα που το αίσθημα της απώλειας έχει πια εγκατασταθεί μέσα μας, γνωρίζουμε πως όταν γραφτεί η ιστορία αυτού του τόπου, σίγουρα θα μιλήσει και γι’ αυτούς που σεμνοί και δημιουργικοί έδωσαν νόημα στις εποχές τους. Θα μιλήσει και για τον Χρήστο Νικολάου. Θα τον θυμόμαστε», κατέληξε ο δήμαρχος Χαλανδρίου. Νατάσσα Νικολάου: «Ενεργός πολίτης του Χαλανδρίου» Στην πολυσχιδή προσωπικότητα του Χρήστου Νικολάου αναφέρθηκε η κόρη του Νατάσσα, υπογραμμίζοντας μεταξύ άλλων: «Ο Χρήστος Νικολάου (1942-2021) υπήρξε ενεργός πολίτης στο Χαλάνδρι, όπου γεννήθηκε και έζησε έως το τέλος της ζωής του. Υπηρέτησε τη χορωδιακή μουσική από την παιδική του ηλικία συμμετέχοντας σε σημαντικές επαγγελματικές και ερασιτεχνικές χορωδίες βραβευμένες στην Ελλάδα και το εξωτερικό. Παράλληλα συμμετείχε ενεργά σε συλλογικούς φορείς της πόλης όπως ο Μορφωτικός Σύλλογος Νέων Χαλανδρίου και η Περιηγητική Ένωση Χαλανδρίου όπου διετέλεσε πρόεδρος για 14 χρόνια. Έγραψε σειρά άρθρων, με το γενικό τίτλο “Οι αναμνήσεις ενός ρομαντικού Χαλανδραίου”, που δημοσιεύτηκαν στον τοπικό Τύπο του Χαλανδρίου και συγκεκριμένα στις επιτυχημένες εφημερίδες της εποχής: “ΦΛΥΑΡΙΑ”, “ΠΡΟΦΙΛ”, “ΕΠΙ ΠΟΛΕΩΣ” και “ΣΤάΣΗ”. Ακόμη, συμμετείχε στη σύνταξη της έκδοσης του Δήμου Χαλανδρίου με τίτλο “Χαλάνδρι – Συνάντηση με το Χθες”». Στην εκδήλωση, που παρουσίασε ο φιλόλογος και διευθυντής χορωδιών Δημήτρης Παπαδημητρίου, παραβρέθηκαν επίσης, η αντιδήμαρχος Τεχνικής Υπηρεσίας Έλενα Χριστούλη, ο πρώην δήμαρχος Χαλανδρίου Γιώργος Κουράσης, δημοτικοί σύμβουλοι, μέλη και εκπρόσωποι του Διοικητικού Συμβουλίου της Περιηγητικής Ένωσης Χαλανδρίου και άλλων φορέων της πόλης, η οικογένεια και φίλοι του Χρήστου Νικολάου. Οι μαέστροι και οι περισσότεροι χορωδοί που τίμησαν τη μνήμη του Χρήστου Νικολάου σε αυτή στη συναυλία υπήρξαν προσωπικοί του φίλοι και είχαν μοιραστεί μαζί του αμέτρητες πρόβες, συναυλίες και μουσικά ταξίδια. Συντελεστές: Τη χορωδία «Ambitus» Λεοντείου Σχολής Νέας Σμύρνης συνόδευσαν οι:Φλάουτο: Σέργιος Γιώτης Πιάνο: Μιχάλης Χανός Διδασκαλία και Διεύθυνση Χορωδίας: Κατερίνα Βασιλικού Τη χορωδία «Voice Box» συνόδευσε στο πιάνο η Τζίνα ΜαρκουλήΔιδασκαλία και Διεύθυνση Χορωδίας: Μαργαρίτα Παπαδημητρίου Τη χορωδία «Σύγχρονη Έκφραση» συνόδευσε στο πιάνο ο Θάνος ΓιάκαςΔιδασκαλία και Διεύθυνση Χορωδίας: Θωμάς Λουζιώτης  
