Title:
Δήμος Χαλανδρίου: «Πενία αντιπολιτευτικών επιχειρημάτων, ανακοινώσεις κατεργάζεται»
Description:
Με ανακοίνωσή του ο Δήμος Χαλανδρίου απαντά στη δημοτική παράταξη “Χαλάνδρι σε Δράση” για τη δημοπράτηση του έργου του Αδριάνειου υδραγωγείου:  Η πενία αντιπολιτευτικών επιχειρημάτων, αυτοδιοικητικής ατζέντας και οράματος για την πόλη, φαίνεται ότι έχει καθηλώσει τη μείζονα αντιπολίτευση του Δήμου Χαλανδρίου και την επικεφαλής της, κ. Κρ. Αγαπητού, στην μαζική παραγωγή «καταγγελτικών» ανακοινώσεων που βασίζονται σε ψευδογεγονότα. Υποθέτουμε ότι η κ. Αγαπητού θα κατανοούσε καλύτερα τις έννοιες «όροι διακήρυξης», «διεθνής διαγωνισμός», «πιστοποίηση ποιότητας»... αν η θητεία της διοίκησης Κουράση, της οποίας διετέλεσε αντιδήμαρχος Οικονομικών, δεν είχε χαρακτηριστεί από πλήρη ανυπαρξία μεγάλων ή μικρών έργων στην πόλη. Θα έπρεπε όμως να γνωρίζει ότι η απαίτηση διάφορων πιστοποιητικών ποιότητας έργου είναι κοινή πρακτική στις διακηρύξεις διαγωνισμών στην Ευρώπη, αλλά και στην Ελλάδα, τα τελευταία χρόνια, ως συνέπεια της ενσωμάτωσης ευρωπαϊκών οδηγιών. Θα έπρεπε επίσης να γνωρίζει ότι ένα διεθνώς αναγνωρισμένο πιστοποιητικό ποιότητας έργου αποτελεί εγγύηση ότι ο εργολήπτης έχει πιστοποιηθεί για την έλλειψη οποιασδήποτε διάκρισης με βάση το φύλο ή την καταγωγή, ότι δεν χρησιμοποιεί παιδική εργασία, ότι διασφαλίζει την πλήρη άσκηση εργατικών και συνδικαλιστικών δικαιωμάτων, ότι εφαρμόζει το νόμιμο ωράριο εργασίας, τα μέτρα προστασίας και ασφάλειας των εργαζομένων, την προστασία από καταπιεστικές εργοδοτικές πρακτικές κ.α. Άρα, «προστατεύει» το Δήμο ως αναθέτουσα Αρχή, διασφαλίζει την υλοποίηση και την ποιότητα του έργου. Ειδικά όταν πρόκειται για ένα εμβληματικό ευρωπαϊκό έργο, όπως αυτό της ανάδειξης του Αδριάνειου Υδραγωγείου. Κατανοούμε τους λόγους που ένας και μοναδικός εργολήπτης προσέφυγε ενάντια στην απαίτηση του Δήμου να υπάρχει και μια τέτοια διασφάλιση... Αυτό που δεν είναι εύκολα κατανοητό είναι γιατί η μείζων αντιπολίτευση έχει πρόβλημα με την αυστηρή και πιστοποιημένη τήρηση των παραπάνω υποχρεώσεων ενός εργολήπτη. Εκτός αν, θεωρεί ότι «νόμος είναι το δίκιο των εργολάβων» ... Σε κάθε περίπτωση, δεδομένου μάλιστα ότι γνωρίζουμε καλά τον τρόπο και τους μηχανισμούς που κάποιοι χρησιμοποιούν για να εμποδίσουν ή να καθυστερήσουν το έργο, η διοίκηση του Δήμου θα φροντίσει ώστε οι προσπάθειες τους να μην ευοδωθούν. Υ.Γ. Αφήνουμε ασχολίαστες τις άλλες τερατώδεις ανακρίβειες στην ανακοίνωση της κ. Αγαπητού. Ενδεικτικό της ...σοβαρότητας με την οποία αντιμετωπίζει το θέμα, είναι το γεγονός ότι δεν γνωρίζει τι έχει ψηφίσει η ίδια στο Δημοτικό Συμβούλιο, μιας και: Το έργο ΔΕΝ χρηματοδοτείται από το πρόγραμμα ΕΣΠΑ, όπως αναγράφεται στην ανακοίνωση, αλλά από το πρόγραμμα UIA (Αστικές Καινοτόμες Δράσεις), της Ευρωπαϊκής Επιτροπής. Φυσικά δεν έχει ανοιχτεί, ούτε πρόκειται να ανοιχτεί, καμία προσφορά πριν από την ολοκλήρωση του διαγωνισμού. Και επιπλέον δεν υπάρχει κανένα δικαστήριο σε εξέλιξη.
