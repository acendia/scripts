Title:
“Χαλάνδρι Ενάντια” για τη συζήτηση στο Δημοτικό Συμβούλιο για την εμβολιαστική εκστρατεία
Description:
Ανακοίνωση της δημοτικής παράταξης “Χαλάνδρι Ενάντια”:  Συζήτηση στο δημοτικό συμβούλιο για την εμβολιαστική εκστρατεία: «Ντροπαλοί» αντιεμβολιαστές, θιασώτες της ανύπαρκτης εμβολιαστικής εκστρατείας και Ghostbusters… Στο Δημοτικό Συμβούλιο που συνεδρίασε στις 15/7/21, διεξήχθη συζήτηση για τους τρόπους με τους οποίους ο Δήμος μπορεί να συμβάλλει στην προώθηση του εμβολιαστικού προγράμματος, με στόχο την αύξηση της εμβολιαστικής κάλυψης του πληθυσμού. Η συζήτηση έγινε έπειτα από πρόταση της παράταξης «Χαλάνδρι σε Δράση» του πρώην δημάρχου κ. Κουράση. Οι προτάσεις που κατατέθηκαν από την εν λόγω παράταξη περιελάμβαναν διάφορες τετριμμένες ιδέες που ακούγονται καιρό τώρα από την κυβέρνηση, για το ζήτημα του εμβολιασμού: συνεργασία με τοπικούς φορές, με τους ιερείς της πόλης, διαφημιστικά σποτ κλπ. Ήταν εμφανές, ειπώθηκε εξάλλου και από τον ίδιο, ότι οι προτάσεις αυτές έχουν το έναυσμά τους στο κάλεσμα που απεύθυνε ο Μητσοτάκης προς την αυτοδιοίκηση (δια μέσου της ΚΕΔΕ), ώστε να συμβάλλει στην εμβολιαστική εκστρατεία. Όπως και η ίδια η κυβέρνηση, η παράταξη του κ. Κουράση, θεωρεί ότι οι μειωμένοι ρυθμοί εμβολιασμού είναι προϊόν του γεγονότος ότι «δεν έχει φτάσει σε όλους το μήνυμα για την ανάγκη εμβολιασμού» ή ότι αυτό το μήνυμα «δεν έχει επικοινωνηθεί σωστά». Τα πράγματα όμως δεν είναι έτσι. Η αντιμετώπιση της πανδημίας δεν ξεκίνησε όταν έφτασαν τα εμβόλια στην χώρα και δεν μπορεί να γίνεται συζήτηση για το ζήτημα, λες και το ζήτημα της εμβολιαστικής εκστρατείας είναι ασύνδετο με όλη την προηγούμενη κυβερνητική διαχείριση. Θα ήταν πολύ εύκολο να «μηδένιζε το κοντέρ» τον Ιανουάριο του 2021, αλλά οι κοινωνίες δε λειτουργούν έτσι. Η κυβέρνηση της ΝΔ  έδειξε τεράστια απροθυμία και ανικανότητα να πάρει αποφασιστικά μέτρα για την αντιμετώπιση του κορωνοϊού από πέρυσι το καλοκαίρι μέχρι και σήμερα. Άνοιξε διάπλατα τις πύλες εισόδου στον ξένο τουρισμό χωρίς καν την απαίτηση ενός μοριακού τεστ. Η εισροή του ξένου τουρισμού ήταν η βασικότερη αιτία εμφάνισης του δεύτερου κύματος το φθινόπωρο του 2020. Αν και τα κρούσματα ήδη από τον περασμένο Σεπτέμβριο ήταν πολύ περισσότερα από αυτά της άνοιξης, δεν πήρε περιοριστικά μέτρα και τα καθυστέρησε ακριβώς μέχρι το τέλος της τουριστικής περιόδου στο τέλος του Οκτώβρη. Τον Απρίλη που πέρασε έφτασε στο αίσχος να ανοίξει την πόρτα στον ξένο τουρισμό με τα σχολεία ακόμη κλειστά. Αφού απότυχε πλήρως στην αντιμετώπιση της πανδημίας, βασίζει σήμερα την προσπάθειά της αποκλειστικά στους εμβολιασμούς, βλέποντας στο εμβόλιο την βοήθεια «από τον ουρανό». Και παρόλα αυτά, ενώ σκέφτεται σοβαρά την επιβολή υποχρεωτικού εμβολιασμού σε ομάδες εργαζομένων, δεν απαίτησε και δεν επέβαλλε το στοιχειώδες σε συνέπεια με αυτήν την πρακτική  μέτρο, τον υποχρεωτικό εμβολιασμό όσων ξένων τουριστών θέλουν να έρθουν στην Ελλάδα. Το λεγόμενο «πράσινο πιστοποιητικό» της ΕΕ όχι μόνον δεν απαιτεί κάτι τέτοιο, αλλά δίνει την δυνατότητα ελεύθερης εισόδου ακόμη και με rapid test 48 ώρες πριν! Ακόμη και ο εμβολιασμός όμως δεν πήγε καλά. Απέναντι στον κυβερνητικό στόχο του 70% μέχρι την αρχή του καλοκαιριού έπιασε το 40%. Αναζητάει λοιπόν από παντού βοήθεια. Όμως για τον σχετικά χαμηλό ακόμη αριθμό του εμβολιασμένου πληθυσμού και όσον αφορά το μέρος του υπόλοιπου που έχει επιφυλάξεις, κύριος υπεύθυνος είναι η ίδια η κυβέρνηση. Είναι ακριβώς αυτή η πολιτική της σε όλους τους τομείς, που αντικειμενικά τροφοδοτεί το ρεύμα επιφύλαξης ή και άρνησης για τα εμβόλια. Όταν εγέρθηκε θέμα με τις σοβαρές παρενέργειες του εμβολίου της Astra Zeneca, όπου ευρωπαϊκές χώρες ανέστειλαν προσωρινά την χρήση του και ενώ η ίδια η εταιρεία το παραδέχθηκε αλλάζοντας μάλιστα την ονομασία του, τα επίσημα κυβερνητικά φερέφωνα στην Ελλάδα δήλωναν πως σε 18.000.000 εμβολιασμούς στην Βρετανία δεν υπήρξε ούτε ένας θάνατος! Ακόμα και σήμερα δεν υπάρχει διαφανής, υπεύθυνη επιστημονική ενημέρωση για τις παρενέργειες από τα εμβόλια στην χώρα μας, ώστε να πάψουν οι διάφορες θεωρίες συνομωσίας και η παραπληροφόρηση και να καταδειχτεί το τεράστιο όφελος του εμβολιασμού, έναντι των, υπαρκτών μεν, ελάχιστων δε κινδύνων. Η σημερινή κατάσταση είναι σοβαρή ή και κρίσιμη, η εμβολιαστική εκστρατεία θα πρέπει να συνεχιστεί, αλλά το βασικό εμπόδιο στο ξεπέρασμά της είναι η ίδια η κυβέρνηση.       Ακόμα και μέσα στον Δημοτικό Συμβούλιο εκφράστηκαν αντι-επιστημονικές απόψεις, όπως ότι τα εμβόλια είναι πειραματικά ή ότι δεν έχουν ολοκληρώσει την κλινική φάση 3. Δείκτης του πόσο βαθιά έχει φτάσει η παραπληροφόρηση στην κοινωνία, είναι τόσο το γεγονός ότι αυτά εκφράστηκαν από γιατρό δημοτικό σύμβουλο (κ. Λαδόπουλος), όσο και το γεγονός ότι ο Πρόεδρος του Δημοτικού Συμβουλίου, κ. Γ. Λυμπεράτος, παρά τις επανειλημμένες προσπάθειες του δημοτικού μας συμβούλου να παρέμβει ώστε να αποκατασταθεί η αλήθεια, δεν το επέτρεψε. Αντίθετα θεώρησε απόπειρα λογοκρισίας (!!!) την αντιπαράθεση με τον αντιεπιστημονικό χυλό, που ακούμε καθαρά μέρα στα κανάλια, χωρίς να παρεμβαίνει το ΕΣΡ. Όμως δεν ήταν μόνο ο πρόεδρος που δεν αντέδρασε. Κανένας και καμία άλλη δημοτικός σύμβουλος δεν μίλησε την ώρα που ακούγονταν ψέματα και επιστημονικοφανείς στρεβλώσεις για τα εμβόλια!!! Είναι άραγε να απορεί κανείς για το γεγονός ότι η παραπληροφόρηση και τα επιχειρήματα των «ντροπαλών» αντι-εμβολιαστών έχουν διεισδύσει τόσο βαθιά στην κοινωνία. Ακόμα και οι σύμβουλοι που πρόσκεινται στην κυβέρνηση δεν μπήκαν στον «κόπο» να αντικρούσουν τα όσα ψευδή και διαστρεβλωμένα ακούστηκαν. Το συγκεκριμένο αποτελεί δείκτη του τι εννοεί ως «εμβολιαστική εκστρατεία» η κυβερνητική παράταξη: βόλτες με τοπικούς παράγοντες από γειτονιά σε γειτονιά, χωρίς καμιά προσπάθεια να απαντηθούν τεκμηριωμένα τα όσα επιστημονικοφανή («ντροπαλά» και λιγότερο «ντροπαλά») αντι-εμβολιαστικά επιχειρήματα αναπαράγονται. Ο εμβολιασμός δεν γίνεται με επίκληση στο φιλότιμο ή με την χαιρετούρα που θα κάνει ο τοπικός παράγοντας. Χρειάζεται παρουσίαση δεδομένων, πειθώ και, πάνω από όλα, διαφάνεια για τα εμβόλια. Πώς περιμένει ο οποιασδήποτε (φίλο)κυβερνητικός να πειστεί η κοινωνία, όταν ο Μητσοτάκης στα τέλη Ιούνη κήρυξε την λήξη της πανδημίας και τώρα βλέπουμε τα κρούσματα να ανεβαίνουν πάλι; Από πλευράς διοίκησης επιλέχτηκε η αντιπαράθεση με ένα «φάντασμα»: αυτό της μεταβίβασης των εμβολιασμών από το κράτος στην αυτοδιοίκηση. Ένα ζήτημα που δεν υφίσταται, ούτε έχει διατυπωθεί ποτέ από κυβερνητικά χείλη. Όμως το «φάντασμα» αυτό, ήταν ένας πολύ εύκολος αντίπαλος για την παράταξη Ρούσσου και ένδοξα κατατροπώθηκε!!! Όταν όμως ο δημοτικός μας σύμβουλος, Σωτήρης Λαπιέρης, πρότεινε ψήφισμα για κατάληξη της συζήτησης, το οποίο έθετε την κυβέρνηση προ των ευθυνών της, έβαζε  μέτρα και διεκδικήσεις για ενίσχυση του εμβολιαστικού προγράμματος και ταυτόχρονα αναδείκνυε ότι η πανδημία δεν έχει τελειώσει και δεν μπορεί η αυτοδιοίκηση να επιτρέπει στην κυβέρνηση να λειτουργεί λες και ο κορωνοϊός είναι παρελθόν, η διοίκηση αρνήθηκε να προχωρήσει σε ψηφοφορία. Ο δήμαρχος θεώρησε ότι «δεν ήταν ώριμη η κουβέντα για να καταλήξει σε απόφαση, λόγω των μεγάλων αποκλίσεων». Λες και περίμενε κανείς από όσους πρόσκεινται στην Νέα Δημοκρατία ότι θα συνέκλιναν ποτέ με όσους βλέπουν ότι οι βασικές ευθύνες για την αποτυχία διαχείρισης της πανδημίας και του εμβολιαστικού προγράμματος να ανήκουν στην κυβέρνηση! Κι όλα αυτά ενώ τόσο ο δήμαρχος, όσο και άλλα μέλη της διοίκησης (πχ. ο αντιδήμαρχος Γερολυμάτος) ανέδειξαν τις κυβερνητικές ευθύνες για την πανδημία, ενώ ο αντιδήμαρχος Ευθυμίου παρουσίασε τις προσπάθειες των υπηρεσιών του δήμου (υπερβαίνοντας πολλές φορές ακόμα και τα όρια των καθηκόντων τους) να βοηθήσουν ανθρώπους που θέλουν να εμβολιαστούν και δεν μπορούν να μετακινηθούν. Δεν ήταν άραγε «ώριμη η συζήτηση» για να παρουσιαστούν αυτά τα ζητήματα; Και πότε θα είναι; Τον Σεπτέμβρη όταν η μετάλλαξη Δ θα έχει κάνει την «δουλειά» της; Για άλλη μια φορά, στο δημοτικό συμβούλιο έγινε μια ωραία φιλολογική συζήτηση που δεν κατέληξε πουθενά. Οι «φιλοκυβερνητικές παρατάξεις της Νέας Δημοκρατίας έκαναν το χρέος τους, ώστε να ανταποκριθεί ο Δήμος στο κάλεσμα βοήθειας που απεύθυνε ο Μητσοτάκης στην αυτοδιοίκηση, η διοίκηση και ο δήμαρχος άσκησαν την κριτική στην κυβερνητική διαχείριση και… καλό καλοκαίρι. Ακολουθεί το ψήφισμα που πρότεινε ο δημοτικός μας σύμβουλος, Σ. Λαπιέρης: Σχέδιο Ψηφίσματος Το Δημοτικό Συμβούλιο Χαλανδρίου συνεδρίασε σήμερα και συζήτησε την εξέλιξη της πανδημίας και τον τρόπο που μπορεί να συμβάλλει ο δήμος στην αντιμετώπισή της, καθώς και στην πορεία του εμβολιαστικού προγράμματος. Αρχικά, το δημοτικό συμβούλιο θεωρεί κοινωνικά και πολιτικά ανεύθυνη την στάση της κυβέρνησης στο ζήτημα των μέτρων περιορισμού της πανδημίας. Θεωρεί επικίνδυνη την πολιτική ανοίγματος των πάντων για τους εμβολιασμένους και την διατήρηση των περιοριστικών μέτρων αποκλειστικά για το ανεμβολίαστο τμήμα του πληθυσμού. Η τρέχουσα μετάλλαξη, σύμφωνα με τα πορίσματα της παγκόσμιας επιστημονικής κοινότητας, είναι πολύ πιο μεταδοτική, ενώ τα δεδομένα (είτε των ίδιων των εταιρειών, είτε κρατικών φορέων) δείχνουν ότι, ναι μεν τα εμβόλια διατηρούν την αποτελεσματικότητά τους έναντι των θανάτων ή των εισαγωγών στα νοσοκομεία, από την άλλη δε, η αποτελεσματικότητα έναντι της νόσησης είναι μειωμένη. Αυτή η πολιτική, το μόνο που κάνει είναι να διχάζει την κοινωνία της χώρας μας και να αντιμετωπίζει τιμωρητικά τους συμπολίτες μας που είτε διστάζουν, είτε είναι αποδέκτες συστηματικής παραπληροφόρησης. Στην θέση αυτών των διαχωρισμών θα έπρεπε να υπάρχει συστηματική εκστρατεία ενάντια στην διστακτικότητα και την παραπληροφόρηση, ενώ το εμβολιαστικό πρόγραμμα θα έπρεπε να ενισχυθεί ώστε το εμβόλιο να είναι προσβάσιμο στον κάθε πολίτη. Όσο η πανδημία συνεχίζεται, τα μέτρα περιορισμού του συγχρωτισμού και της κινητικότητας είναι βασικό όπλο για την αντιμετώπισή της και δεν πρέπει η επιβολή ή όχι αυτών των μέτρων να καθορίζεται από τις βλέψεις κερδοφορίας του κυκλώματος του τουρισμού, τόσο του εγχώριου, όσο και τους διεθνούς. Τα μέτρα αυτά οφείλουν να στοχεύουν στις πραγματικές εστίες της πανδημίας (κλειστοί χώροι, συναθροίσεις χωρίς μέτρα προστασίας κλπ.) και όχι στην άσκηση στοιχειωδών ατομικών, κοινωνικών και πολιτικών δικαιωμάτων των πολιτών. Αναγκαίο συνοδευτικό αυτών των μέτρων, είναι η κατά προτεραιότητα οικονομική στήριξη των εργαζομένων και των μικρών επιχειρήσεων που πλήττονται από τον περιορισμό της οικονομικής δραστηριότητας. Στα πλαίσια αυτά το δημοτικό συμβούλιο ζητάει: -Την άμεση επέκταση των κατ’ οίκον εμβολιασμών στον σύνολο της χώρας και όχι τον περιορισμό τους σε ελάχιστες περιοχές της επαρχίας. -Την δημιουργία μηχανισμού (με κέντρο το ΕΚΑΒ), ώστε οι πολίτες που θέλουν να εμβολιαστούν και είτε δεν μπορούν να το κάνουν μόνοι τους, είτε χρειάζονται κάποιου τύπου αρωγή, να μπορούν να μετακινηθούν στα εμβολιαστικά κέντρα. Εκεί οι δήμοι, με την παροχή κατάλληλης χρηματοδότησης, μέσων και τεχνογνωσίας, μπορούν να συμβάλουν στην καταγραφή των αιτημάτων των πολιτών. -Την άμεση επαναφορά περιοριστικών μέτρων, με πρώτα απ’ όλα την απαγόρευση λειτουργίας των κλειστών χώρων Καταστημάτων Υγειονομικού Ενδιαφέροντος και τον περιορισμό της κινητικότητας, τόσο από το εξωτερικό προς την χώρα, όσο και ανάμεσα σε περιφερειακές ενότητες (ειδικά σε εκείνες με χαμηλή εμβολιαστική κάλυψη).   Εν όψει του Σεπτεμβρίου και την επανέναρξη της σχολικής χρονιάς απαιτεί: -την άμεση οικονομική ενίσχυση του δήμου, ώστε με την σειρά του να ενισχύσει τις σχολικές επιτροπές, ώστε να διασφαλίσει ότι η έναρξη της σχολικής χρονιάς θα βρει τα σχολεία με κατάλληλα μέσα για τον περιορισμό της πανδημίας, όπως συσκευές καταγραφής συγκέντρωσης διεξόδου του άνθρακα και συστήματα εξαερισμού και φιλτραρίσματος (όπως προτείνει το CDC, ο Αμερικάνικος ΕΟΔΥ). Επαναφέρει την ανάγκη μείωσης του αριθμού των μαθητών ανά αίθουσα, εν όψει του Σεπτεμβρίου. Ζητάει από την κυβέρνηση: -να εκπονηθεί άμεσα μια ενιαία εμβολιαστική επικοινωνιακή εκστρατεία, με βασικά όπλα την πειθώ, την διαφάνεια και τα επιστημονικά δεδομένα, στην οποία να ενταχθεί ο δήμος. Μέχρι αυτό να γίνει, ο δήμος θα απευθυνθεί στην ΟΕΝΓΕ, ώστε να παρέχει την επιστημονική της άποψη για το πώς μπορεί ο δήμος να συμβάλει στην  κατανόηση της ανάγκης εμβολιασμού, με υπεύθυνο και επιστημονικό τρόπο.  
