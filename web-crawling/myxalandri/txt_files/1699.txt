Title:
Η Περιφέρεια Αττικής για κουνουποκτονίες και ιό του Δυτικού Νείλου
Description:
Η Περιφέρεια Αττικής ενημερώνει για το πρόγραμμα κουνουποκτονιών και τον ιό του Δυτικού Νείλου: Η Περιφέρεια Αττικής, με αίσθηση ευθύνης απέναντι στους πολίτες και προκειμένου να μην δημιουργούνται ψευδείς εντυπώσεις, και μάλιστα από θεσμικούς παράγοντες (π.χ. την ανακοίνωση της ΠΟΕΔΗΝ), σχετικά με ένα τόσο ευαίσθητο θέμα για τη δημόσια υγεία, όπως είναι η αντιμετώπιση του ιού του Δυτικού Νείλου, ενημερώνει εκ νέου σχετικά με τις ενέργειές της. Συγκεκριμένα, η Περιφέρεια Αττικής, υλοποιεί και φέτος, όπως και τα τελευταία χρόνια πρόγραμμα κουνουποκτονιών, με ψεκασμούς από εδάφους και αέρος, οι οποίοι διενεργούνται από τις Διευθύνσεις Υγειονομικών Ελέγχων και Περιβαλλοντικής Υγιεινής, από τον Μάρτιο ως τον Νοέμβριο με εγκεκριμένα φάρμακα, τα οποία προτείνει το Υπουργείο Αγροτικής Ανάπτυξης, σε οικολογικά προστατευόμενες περιοχές και σε περιαστικές εστίες ανάπτυξης (ρέματα, εκβολές αγωγών όμβριων, άλση, φυσικά συστήματα και υγρότοποι) όλων των Δήμων. Μέχρι σήμερα έχουν διενεργηθεί 8 κύκλοι-εφαρμογές στις επιλεχθείσες περιοχές ενώ στις περιοχές της Δυτικής Αττικής, Πειραιά και Νήσων έχουν διενεργηθεί 9 κύκλοι. Ενδεικτικά αναφέρουμε ότι στην Περιφερειακή Ενότητα Δυτικής Αττικής από τις αρχές Απριλίου μέχρι και σήμερα έχουν ήδη πραγματοποιηθεί οκτώ επίγειοι ψεκασμοί φέτος. Παράλληλα πραγματοποιούνται έκτακτες δράσεις και στο ευρύτερο αστικό κομμάτι του Δήμου Μεγάρων όπου εμφανίστηκαν κρούσματα του ιού. Οι έκτακτες δράσεις στον Δήμο Μεγάρων (όπως επέκταση του δικτύου τοποθέτησης παγίδων για τη συλλογή ακμαίων κουνουπιών και σε συνεργασία με το Εργαστήριο Παρασιτολογίας και Τροπικών νοσημάτων της Εθνικής Σχολής Δημόσιας Υγείας, η πραγματοποίηση στοχευμένων υπολειμματικών ψεκασμών σε ευαίσθητα σημεία, κ.ά.) έχουν σκοπό τόσο την καταπολέμηση των προνυμφών αλλά και των ακμαίων κουνουπιών. Σε εξέλιξη είναι ο όγδοος κύκλος ψεκασμών σε ρέματα της Περιφερειακής Ενότητας Βόρειας Αθήνας (14/8 στον Δήμο Πεντέλης, 13/8 στους Δήμους Χαλανδρίου, Παπάγου-Χολαργού, Αγίας Παρασκευής, Νέας Ιωνίας, την Πέμπτη 16/8 στους Δήμους Αμαρουσίου, Βριλησσίων, Κηφισιάς, κ.ά.). Η Περιφερειακή Ενότητα Νοτίου Τομέα συνεχίζει σε 15νθήμερους κύκλους το πρόγραμμα καταπολέμησης των κουνουπιών σε προεπιλεγμένα σημεία αρμοδιότητάς της στους Δήμους της - την Πέμπτη και την Παρασκευή, 16 και 17/8. Παράλληλα από την Περιφέρεια Αττικής έχουν εκδοθεί και αναρτηθεί οδηγίες προς τους πολίτες για τα ατομικά μέσα προστασίας που πρέπει να λαμβάνονται για τον περιορισμό των εστιών αναπαραγωγής που υπάρχουν στις κατοικίες. Έχουν ενημερωθεί οι Δήμοι, ιδιαιτέρως στις περιοχές όπου έχουν εμφανισθεί κρούσματα από του ιό του Δυτικού Νείλου για να ξεκινήσουν προνυμφοκτονίες και υπολειμματικοί ψεκασμοί σε επικίνδυνα σημεία (εντός αστικού ιστού αρμοδιότητας των Δήμων). &amp;nbsp;
