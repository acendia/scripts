Title:
Παναγιώτης Βάσιος στο Action24: Το όραμά μου για το Χαλάνδρι
Description:
Ο επικεφαλής του δημοτικού συνδυασμού «Χαλάνδρι Απόφαση Ευθύνης», κ. Παναγιώτης Βάσιος, έκλεισε τις τηλεοπτικές του παρουσίες με τη συνέντευξη στην εκπομπή Politics του Γιάννη Πολίτη στο Action24. Ο υποψήφιος δήμαρχος Χαλανδρίου κ. Παναγιώτης Βάσιος μίλησε για το όραμά του για το Χαλάνδρι: «Αποφάσισα να θέσω υποψηφιότητα για το αξίωμα του Δημάρχου στο Χαλάνδρι αποκλειστικά και μόνο λόγω της αγάπης μου για την πόλη μου. Το όραμά μου για το Χαλάνδρι είναι να γίνει μια σύγχρονη και λειτουργική πόλη εφαρμόζοντας τις βέλτιστες ευρωπαϊκές και διεθνείς πρακτικές». Έθεσε το δίλημμα των εκλογών το οποίο είναι αν το Χαλάνδρι προχωρήσει μπροστά με όσους έχουν δυνατή ομάδα, είναι έντιμοι, και έχουν κάνει έργο ή με αυτούς που δοκιμάστηκαν, απέτυχαν και ζημίωσαν την πόλη. Συνέχισε λέγοντας ότι: «Μαζί με τους συνεργάτες μου εκπονήσαμε ένα ρεαλιστικό και πλήρως κοστολογημένο πρόγραμμα. Η πρώτη προτεραιότητα θα είναι η βελτίωση της καθημερινότητας, δηλαδή η προσβασιμότητα, το πεζοδρόμιο, το κυκλοφοριακό, η στάθμευση, και η ασφάλεια. Ιδιαίτερα για την ασφάλεια o δήμος θα συμβάλει καθοριστικά στην πρόληψη της εγκληματικότητας και στην εμπέδωση του αισθήματος ασφάλειας των πολιτών μέσω του «Δημοτικού Αστυνομικού της Γειτονιάς. Ο στόχος δεν θα είναι η αστυνόμευση, αλλά η πρόληψη μέσω περιπολιών. Επίσης θα εφαρμόσουμε πρακτικές από το Λονδίνο και το Παρίσι, για παράδειγμα τον ψηφιακό χάρτη καταγραφής της παραβατικότητας ανά γειτονιά και οδό». Ο πρώην αντιδήμαρχος κ. Παναγιώτης Βάσιος, που είναι γνωστός για το μεγάλο έργο που έκανε στο τομέα των υποδομών και των παιδικών σταθμών, ολοκλήρωσε τη συνέντευξή του λέγοντας ότι: «Όσοι ασχολούνται με τα κοινά οφείλουν να δίνουν το παράδειγμα. Ως συνέχεια της ανιδιοτελούς προσφοράς μου δηλώνω ότι θα αποποιηθώ τον μισθό του Δημάρχου αν εκλεγώ και το ποσό αυτό θα διατεθεί για κοινωνικούς σκοπούς στο Χαλάνδρι». &amp;nbsp;
