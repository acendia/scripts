Title:
Το “αντίο” του Δήμου Χαλανδρίου στον αγωνιστή της Αντίστασης Νίκο Ξένο
Description:
Ο αντιστασιακός Νίκος Ξένος, άνθρωπος της προσφοράς και του αγώνα, ο οποίος ζούσε στο Χαλάνδρι από το 1950, έφυγε από τη ζωή σε ηλικία 101 ετών. Ο Νίκος Ξένος γεννήθηκε στον Πύργο το 1920 και σε ηλικία 10 ετών ήρθε στον Πειραιά, όπου έκανε διάφορες δουλειές του ποδαριού. Με την κήρυξη του πολέμου πηγαίνει φαντάρος, αλλά τραυματίζεται στο Μέτσοβο και επιστρέφει γρήγορα. Η Κατοχή τον βρίσκεται στα Χαυτεία με ένα μικρό περίπτερο. Ένα επεισόδιο με έναν Ιταλό γίνεται η αιτία για να βγει στο βουνό και να πολεμήσει με την ένοπλη αντάρτικη ομάδα του Άρη Βελουχιώτη στα βουνά της Ρούμελης. Από τη δεκαετία του ’50, οπότε και εγκαθίσταται στο Χαλάνδρι, κάνει τη δική του επιχείρηση με οικοδομικά υλικά. Το 1986 η Πολιτεία τον παρασημοφορεί για την αντιστασιακή του δράση. «Τον αποχαιρετούμε με την υπόσχεση να μην εγκαταλείψουμε τα ιδανικά που υπηρέτησε σε όλη του την ζωή» «Πώς να αποχαιρετήσεις έναν άνθρωπο που κουβάλησε στις πλάτες του έναν αιώνα ιστορίας του τόπου μας. Ο Νίκος Ξένος πρόσφερε σώμα και ψυχή για Ανεξαρτησία, Λευτεριά και Δικαιοσύνη στην πατρίδα μας. Παλληκάρι στα νιάτα του, παλληκάρι μέχρι το τέλος της ζωής του. Πάντα παρών στα μικρά και τα μεγάλα, τίμησε την πόλη με το παράδειγμά του. Τον αποχαιρετούμε με σεβασμό, θλίψη και την υπόσχεση να μην εγκαταλείψουμε τα ιδανικά που υπηρέτησε σε όλη του την ζωή. Εκ μέρους του Δημοτικού Συμβουλίου της πόλης εκφράζω τα συλλυπητήριά μας στην οικογένειά του», σημείωσε ο δήμαρχος Χαλανδρίου Σίμος Ρούσσος. Σημειώνεται ότι ο Νίκος Ξένος ήταν ο πρώτος που κατέθεσε τη μαρτυρία του στην Ομάδα Προφορικής Ιστορίας του Δήμου Χαλανδρίου (ΟΠΙΔΗΧ) για τα χρόνια της Κατοχής και της Αντίστασης, η οποία συμπεριλήφθηκε στην έκδοση «Η δεκαετία του ’40 και οι Χαλανδραίοι».  
