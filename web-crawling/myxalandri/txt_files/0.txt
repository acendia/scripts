Title:
Με απόλυτη επιτυχία στέφθηκε το 1ο Ποδηλατικό Σιρκουί Χαλανδρίου &amp; Βριλησσίων
Description:
Ο 1ος ποδηλατικός αγώνας Χαλανδρίου - Βριλησσίων είναι πλέον γεγονός! Το πάρκο της Αττικής Οδού, που φιλοξένησε, στις 10 Ιουνίου 2023, την πρώτη μεγάλη γιορτή του ποδηλάτου, που συνδιοργάνωσαν οι δήμοι Χαλανδρίου και Βριλησσίων με τον Ποδηλατικό Αθλητικό Σύλλογο «Ερμής», πλημμύρισε χρώμα, χαρά και ποδήλατα. Δεκάδες ποδηλάτες συμμετείχαν στον διασυλλογικό αγώνα περιμετρικά του πάρκου της Αττικής Οδού στο Χαλάνδρι, ενώ ακολούθησε και αγώνας open με ποδηλάτες όλων των ηλικιών, στην ίδια διαδρομή. Την ικανοποίησή του για την επιτυχία της διοργάνωσης εξέφρασε ο αντιδήμαρχος Αθλητισμού του Δήμου Χαλανδρίου κ. Χάρης Μαυρουδής, σημειώνοντας ότι «μια ακόμα μεγάλη διοργάνωση φαίνεται ότι βρίσκει τη θέση της στην πόλη μας. Τέτοιες δράσεις υποδεικνύουν έναν διαφορετικό τρόπο ζωής, όπου αρμονικά συνυπάρχει ο άνθρωπος, με το ποδήλατο και το περιβάλλον. Έτσι όπως οραματιζόμαστε, και όπως πρέπει να είναι οι πόλεις του αύριο». Από την πλευρά του ο δήμαρχος Βριλησσίων Κωνσταντίνος Βαφειάδης συνεχάρη όλους τους συμμετέχοντες/ουσες για την προσπάθεια, τις διακρίσεις αλλά και το πάθος που επέδειξαν και υποστήριξε ότι η συνδιοργάνωση με τον Δήμο Χαλανδρίου και τον ΠΑΣ “Ερμής” αποδεικνύει ότι η ένωση δυνάμεων μπορεί να φέρει θαυμάσια αποτελέσματα. Ο πρόεδρος του ΠΑΣ «Ερμής» Γιάννης Αθανασόπουλος ευχαρίστησε τους δήμους Χαλανδρίου και Βριλησσίων για τη διοργάνωση, που όχι μόνο θα γίνει θεσμός, όπως είπε, αλλά ανοίγει δρόμους και για μελλοντικές συνδιοργανώσεις. Ευχαρίστησε επίσης τους εργαζομένους των δύο δήμων, τους δεκάδες εθελοντές και την τροχαία για την συμβολή τους στην επιτυχία της διοργάνωση. Στο πλαίσιο της διοργάνωσης, ο γ.γ. του ΠΑΣ «Ερμής» και πρώην πρόεδρος της Ελληνικής Ομοσπονδίας Ποδηλασίας κ. Μίλτος Κριμίζης βράβευσε συμβολικά τους εθελοντές - διασώστες του Δήμου Αιγάλεω που στήριξαν με την παρουσία τους στη δράση και είναι πάντα αρωγοί στις διοργανώσεις του Συλλόγου. Η Φιλαρμονική Ορχήστρα του Δήμου Χαλανδρίου με τους πάντα δραστήριους μουσικούς της έδωσε τον πανηγυρικό τόνο στην εκδήλωση. Δείτε τα αποτελέσματα των αγώνων ΕΔΩ. «Ευχαριστούμε όλους/όλες για τη συμμετοχή τους και ανανεώνουμε το ραντεβού μας για το επόμενο σιρκουί!», σημειώνουν οι διοργανωτές.  
