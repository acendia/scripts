Title:
Νέα μείωση στα δημοτικά τέλη του Δήμου Χαλανδρίου
Description:
Νέα μείωση των δημοτικών τελών αποφάσισε ομόφωνα το Δημοτικό Συμβούλιο κατά την τελευταία του συνεδρίαση, την Παρασκευή 19 Οκτωβρίου 2018, ενώ πλήρης θα είναι η απαλλαγή των ευπαθών κοινωνικών ομάδων από την υποχρέωση καταβολής τους. Όπως αναφέρει ο Δήμος Χαλανδρίου στη σχετική ανακοίνωσή του, πρόκειται για την τρίτη μείωση στα δημοτικά τέλη που πραγματοποιείται κατά την τελευταία τετραετία, διαμορφώνοντας το συνολικό ποσοστό μειώσεων στο 18%. Σημειώνεται ότι η κλιμακούμενη μείωση των δημοτικών τελών δεν προέκυψε από περικοπή υπηρεσιών καθαριότητας, οι οποίες αντιθέτως έχουν αναβαθμιστεί σημαντικά με την αύξηση του προσωπικού και του στόλου των απορριμματοφόρων και γενικότερα τη βελτίωση της υλικοτεχνικής υποδομής. Ενδεικτική της σημασίας της μείωσης των δημοτικών τελών και της ελάφρυνσης των δημοτών είναι η σύγκριση με τα δημοτικά τέλη όμορων Δήμων (στο Χαλάνδρι τα τέλη διαμορφώθηκαν φέτος στο 1,10 ευρώ/τ.μ.) ενώ σε γειτονικούς Δήμους τα τέλη ανέρχονται μέχρι και 1,96 ευρώ/τ.μ. Η συνεδρίαση της περασμένης Παρασκευής, κατά την οποία το Δημοτικό Συμβούλιο έλαβε την απόφαση σχετικά με τα δημοτικά τέλη ήταν ιδιαίτερα σημαντική και για άλλους λόγους καθώς στην ημερήσια διάταξη περιλαμβάνονταν η οριστική παραλαβή των μελετών του νέου δημαρχείου, η έγκριση της μελέτης για το έργο της ανάπλασης της παραρεμάτιας διαδρομής που προβλεπόταν στον συμμετοχικό προϋπολογισμό, θέματα που αφορούσαν στην εγγραφή επιπλέον 20 βρεφών και νηπίων στους βρεφονηπιακούς σταθμούς της πόλης, η έκτακτη επιχορήγηση των δυο σχολικών επιτροπών, η διοργάνωση καλλιτεχνικών εργαστηρίων για τους πολίτες και η λειτουργία των υπηρεσιών καθαριότητας και ανακύκλωσης. Με αυτό το δεδομένο, εντύπωση προξένησε στους παρόντες δημοτικούς συμβούλους η απουσία από τη συζήτηση των δημοτικών παρατάξεων του Γιώργου Κουράση, «Χαλάνδρι σε Δράση», εξαιρουμένης της Μαρίας Λοτσάρη που ήταν παρούσα, του Στάθη Ανδρεόπουλου, «Χαλάνδρι Φιλική Πόλη», της Κονδυλίας (Λούλας) Καρατζά, «Λαϊκή Συσπείρωση Χαλανδρίου», του Γιώργου Θωμά, «Μια πόλη για να ζεις - Χαλάνδρι η πόλη μας» και των ανεξάρτητων δημοτικών συμβούλων - μελών της «Πρωτοβουλίας Πολιτών Χαλανδρίου», γεγονός που έθεσε σε κίνδυνο την απαρτία του Δημοτικού Συμβουλίου και επομένως τη διεξαγωγή της συνεδρίασης και την υπερψήφιση των προαναφερθέντων ζητημάτων. Παρόντες από την πλευρά της αντιπολίτευσης -εκτός από την κα Λοτσάρη- ήταν οι δημοτικοί σύμβουλοι της παράταξης του Γιάννη Λαδόπουλου «Μπορούμε όλοι μαζί για το Χαλάνδρι» και ο Άγγελος Νταβίας επικεφαλής της παράταξης «Χαλάνδρι - Αλλάζουμε πορεία» καθώς και οι ανεξάρτητοι δημοτικοί σύμβουλοι Θωμάς Βαρδουλάκης και Πέτρος Αναστασιάδης. &amp;nbsp;
