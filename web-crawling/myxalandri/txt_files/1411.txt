Title:
Συνάντηση Μπουρούση - Καραμέρου στο Πεκίνο για το &quot;Discover North Athens&quot;
Description:
Συνάντηση με τον πρεσβευτή του Συνεργατικού Σχηματισμού «Discover North Athens», Γιάννη Μπουρούση, είχε στην Κίνα ο αντιπεριφερειάρχης Βορείου Τομέα Αθηνών, Γιώργος Καραμέρος, στο πλαίσιο επίσκεψής του μετά από πρόσκληση του Συνδέσμου Φιλίας και Διεθνών σχέσεων του Πεκίνου. Η πρωτοβουλία της Περιφέρειας Αττικής στη Βόρεια Αθήνα απέκτησε τον Ιούλιο του 2017 έναν «υψηλό» πρεσβευτή στην Ασία. Ο Γ. Μπουρούσης, ο σέντερ της Εθνικής μας ομάδας, είχε μια σπουδαία αγωνιστική σεζόν στην Κίνα και τους Zhejiang Guangsha Lions, ομάδας μιας πόλης 55 εκατομμυρίων κατοίκων. Αγαπήθηκε πολύ από τους Κινέζους και διαφημίζει με την παρουσία του εκεί την Ελλάδα αλλά και την Περιφέρεια Αττικής. Η συνεργασία αυτή πρόκειται σύντομα να αποδώσει καρπούς καθώς ο Γ. Μπουρούσης ενημέρωσε τον αντιπεριφερειάρχη ότι η ομάδα του, Guangsha Lions, μαζί με όλο το επιτελείο του συλλόγου θα επιλέξει τα βόρεια προάστια και συγκεκριμένα τις Ολυμπιακές εγκαταστάσεις στο Μαρούσι για 5 εβδομάδες προετοιμασίας τον Ιούλιο και τον Αύγουστο με όλα τα οφέλη που συνεπάγονται από την επιλογή αυτή για την περιοχή. Πολλοί κάτοικοι της συγκεκριμένης αχανούς Περιφέρειας θα επιλέξουν την Ελλάδα για τις διακοπές τους, λόγω των τριών απευθείας πτήσεων από Πεκίνο για Αθήνα κάθε εβδομάδα, ενώ αρκετοί κινέζοι επιχειρηματίες έχουν ήδη εκφράσει επενδυτικό ενδιαφέρον για τη Βόρεια Αθήνα που μπορεί να αποτελέσει εναλλακτικό πόλο έλξης επισκεπτών λόγω των υψηλών επιχειρηματικών, πολιτιστικών και περιβαλλοντικών της πλεονεκτημάτων. Ο Γιώργος Καραμέρος αφού ευχαρίστησε τον Γιάννη Μπουρούση σημείωσε χαρακτηριστικά: «Έχω τη χαρά να διαπιστώνω εδώ στην Κίνα το σεβασμό που απολαμβάνει ο Γιάννης Μπουρούσης, το πόσο δημοφιλής είναι αλλά και την εξαιρετική δουλειά που έκανε για το cluster μας παρά την πίεση χρόνου και υποχρεώσεων που είχε. Αποτελεί την καλύτερη διαφήμιση τόσο με την αθλητική του αξία, όσο και με την προσωπικότητά του και τα πρώτα αποτελέσματα εκτός αγωνιστικών παρκέ για την Ελλάδα θα τα δούμε από αυτό το καλοκαίρι. Για εμάς αποτελεί κέρδος κάθε προσπάθεια προώθησης τόσο της Βόρειας Αθήνας, όσο και συνολικά της Ελλάδας, ειδικά μάλιστα σε ένα κοινό που μπορεί να προσδώσει σημαντική αξία στο πολιτιστικό και τουριστικό μας προϊόν». Από την πλευρά του ο Γιάννης Μπουρούσης καλωσόρισε τον αντιπεριφερειάρχη και δήλωσε πρόθυμος να συνδράμει με τη συμμετοχή του σε οποιαδήποτε προσπάθεια γίνεται για την ανάδειξη της χώρας μας στο εξωτερικό. Το «Discover North Athens»&amp;nbsp;είναι ένας Συνεργατικός Σχηματισμός μεταξύ δημοσίων και ιδιωτικών φορέων και επιχειρήσεων της Βόρειας Αθήνας που συντονίζει η Περιφέρεια Αττικής. &amp;nbsp;
