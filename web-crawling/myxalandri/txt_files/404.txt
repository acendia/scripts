Title:
Επανέρχεται ο Δακτύλιος με πρόστιμα για τους παραβάτες
Description:
Από τη Δευτέρα 24 Σεπτεμβρίου 2018 μέχρι και την Παρασκευή 19 Ιουλίου 2019 επανέρχονται τα περιοριστικά μέτρα της κυκλοφορίας των οχημάτων στο κέντρο της Αθήνας (ΜΙΚΡΟΣ ΔΑΚΤΥΛΙΟΣ), καθώς και στο Λεκανοπέδιο Αττικής (ΠΡΑΣΙΝΟΣ ΔΑΚΤΥΛΙΟΣ), τα οποία επεκτείνονται μέχρι και τον ΜΕΓΑΛΟ ΔΑΚΤΥΛΙΟ. Συγκεκριμένα: Ι. ΜΕΤΡΑ ΠΕΡΙΟΡΙΣΜΟΥ ΚΥΚΛΟΦΟΡΙΑΣ ΣΤΟ ΚΕΝΤΡΟ ΤΗΣ ΑΘΗΝΑΣ (ΜΙΚΡΟΣ ΔΑΚΤΥΛΙΟΣ): Τα όρια του ΜΙΚΡΟΥ ΔΑΚΤΥΛΙΟΥ ορίζονται από τις παρακάτω οδούς και λεωφόρους: Λ. Αλεξάνδρας - Ζαχάρωφ - Λ. Μεσογείων - Φειδιππίδου - Μιχαλακοπούλου - Σπ. Μερκούρη - Βρυάξιδος - Υμηττού - Ηλ. Ηλιού - Αμβρ. Φραντζή - Λ. Ανδρ. Συγγρού - Χαμοστέρνας - Πειραιώς - Ιερά Οδός - Λ. Κωνσταντινουπόλεως - Αχιλλέως - Πλ. Καραϊσκάκη - Καρόλου - Μάρνη - 28ης Οκτωβρίου (Πατησίων) - Λ. Αλεξάνδρας. Στις οριακές λεωφόρους και οδούς του ΜΙΚΡΟΥ ΔΑΚΤΥΛΙΟΥ το μέτρο δεν ισχύει. Στις οδούς και λεωφόρους που περικλείονται από τον ΜΙΚΡΟ ΔΑΚΤΥΛΙΟ επιτρέπεται μόνο η εκ περιτροπής κυκλοφορία των Ι.Χ.Ε. αυτοκινήτων, καθώς και των Ι.Χ.Φ. αυτοκινήτων ιδιωτικής χρήσης με μέγιστο επιτρεπόμενο βάρος μέχρι 2,2 τόνους, με βάση το τελευταίο ψηφίο του αριθμού κυκλοφορίας τους (μονά - ζυγά). Δεν υπάγονται στις παραπάνω απαγορεύσεις και κυκλοφορούν χωρίς κανένα περιορισμό στον ΜΙΚΡΟ ΔΑΚΤΥΛΙΟ: α) Τα οχήματα των κατηγοριών που εξαιρούνται των περιορισμών, καθώς και τα οχήματα των κατηγοριών, που απαιτείται να είναι εφοδιασμένα με ειδικές άδειες κυκλοφορίας στον ΜΙΚΡΟ ΔΑΚΤΥΛΙΟ, οι οποίες χορηγούνται από τη Διεύθυνση Τροχαίας Αττικής, σύμφωνα με τις διατάξεις της υπ’ αριθμ Δ.Ο.Υ/οικ-4836/Φ.911 από 17/21.09.2018 (ΦΕΚ 4179, τ. Β΄) Κοινής Υπουργικής Απόφασης. β) Τα οχήματα των κατηγοριών, που εμπίπτουν στα μέτρα του ΠΡΑΣΙΝΟΥ ΔΑΚΤΥΛΙΟΥ, δηλαδή: Τα ηλεκτρικά οχήματα και τα οχήματα περιβαλλοντικής κατηγορίας Euro 5 και Euro 6 ή μεταγενέστερης, εφόσον εκπέμπουν διοξείδιο του άνθρακα λιγότερο από 140 g/km, ανεξαρτήτως του καυσίμου που χρησιμοποιούν (βενζίνη, πετρέλαιο, υγραέριο ή συμπιεσμένο φυσικό αέριο) και, Τα οχήματα που χρησιμοποιούν για την κίνησή τους αέρια καύσιμα (υγραέριο ή φυσικό αέριο) και περιβαλλοντικής κατηγορίας Euro 4, εφόσον εκπέμπουν διοξείδιο του άνθρακα λιγότερο από 140 g/km. Για τα οχήματα των μονίμων κατοίκων εσωτερικά του ΜΙΚΡΟΥ ΔΑΚΤΥΛΙΟΥ, προβλέπονται ειδικές Ζώνες εισόδου - εξόδου. Οι αιτήσεις από τους δικαιούμενους σύμφωνα με την παραπάνω περίπτωση α΄, θα υποβάλλονται από τη Δευτέρα 24 Σεπτεμβρίου 2018 έως και τη Δευτέρα 29 Οκτωβρίου 2018, κατά τις ημέρες Δευτέρα έως Παρασκευή ώρες 08:00 έως 15:00 και Σάββατο, ώρες 09:00 έως 12:00 στη Διεύθυνση Τροχαίας Αττικής (Θ. Δηλιγιάννη 24-26, 5ος όροφος) με την προσκόμιση -πέραν των ειδικότερων ανά περίπτωση ενδιαφερομένου εγγράφων/δικαιολογητικών - φωτοαντιγράφων: Άδειας κυκλοφορίας του οχήματος, Ασφαλιστηρίου συμβολαίου και, Ισχύοντος δελτίου τεχνικού ελέγχου αυτού. Οι ειδικές άδειες κυκλοφορίας στον ΜΙΚΡΟ ΔΑΚΤΥΛΙΟ, που είχαν χορηγηθεί από τη Διεύθυνση Τροχαίας Αττικής για τις περιόδους 2015-2016, 2016-2017 και 2017-2018, ΙΣΧΥΟΥΝ και για τη νέα περίοδο 2018-2019 (έως 19-07-2019). ΙΙ. ΜΕΤΡΑ ΠΕΡΙΟΡΙΣΜΟΥ ΚΥΚΛΟΦΟΡΙΑΣ ΣΤΟΝ ΜΕΓΑΛΟ ΔΑΚΤΥΛΙΟ: Σύμφωνα με τις διατάξεις του ΠΡΑΣΙΝΟΥ ΔΑΚΤΥΛΙΟΥ, απαγορεύεται η κυκλοφορία των φορτηγών με μέγιστο επιτρεπόμενο βάρος άνω των 2,2 τόνων και των λεωφορείων, πρώτης άδειας κυκλοφορίας στην Ελλάδα πριν την 01-01-1995, εντός της ζώνης του ΜΕΓΑΛΟΥ ΔΑΚΤΥΛΙΟΥ. Κατά την έναρξη κάθε νέου ημερολογιακού έτους, η παραπάνω χρονολογία προσαυξάνεται κατά ένα έτος. Τα όρια του ΜΕΓΑΛΟΥ ΔΑΚΤΥΛΙΟΥ, καθορίζονται από τις παρακάτω οδούς και λεωφόρους: Παραλιακή λεωφόρος - Αλίμου - Βουλιαγμένης - Ελ. Βενιζέλου - Περιμετρική Υμηττού - Κατεχάκη - Μεσογείων - Αγ. Παρασκευής - Χαλανδρίου - Παπανικολή - (Κ. Παλαιολόγου) - Καποδιστρίου - Κύμης - Κασταμονής - Χαλανδρίου - Αναγεννήσεως - Εθνική Οδός Αθηνών-Λαμίας - Αθηνών - Θηβών - Γρ. Λαμπράκη έως Κερατσίνι. Στην απαγόρευση αυτή δεν περιλαμβάνονται η Νέα Εθνική Οδός Αθηνών-Λαμίας, η Λ. Κηφισού και η Λ. Αθηνών, με εξαίρεση το τμήμα της από τη διασταύρωσή της με τη Λ. Κηφισού έως την οδό Αχιλλέως. ΙΙΙ. ΣΥΜΠΛΗΡΩΜΑΤΙΚΕΣ ΠΛΗΡΟΦΟΡΙΕΣ: Οι ημέρες και ώρες ισχύος όλων των ως άνω περιοριστικών μέτρων, είναι οι εξής: Δευτέρα έως Πέμπτη, ώρες 07:00 έως 20:00, Παρασκευή, ώρες 07:00 έως 15:00. Τα Σάββατα, τις Κυριακές, τις επίσημες αργίες, καθώς και τις ημέρες που πραγματοποιείται απεργία στα Μέσα Μαζικής Μεταφοράς, τα μέτρα δεν ισχύουν. Οι παραβάτες των περιοριστικών αυτών μέτρων, τιμωρούνται σύμφωνα με τις διατάξεις του άρθρου 52 παρ. 6 του Κώδικα Οδικής Κυκλοφορίας (Διοικητικό πρόστιμο 100,00 €). Ειδικά για τις προϋποθέσεις της ελεύθερης κυκλοφορίας των οχημάτων της παραπάνω περίπτωσης Ι (β΄), αλλά και τους περιορισμούς της περίπτωσης ΙΙ, που προβλέπονται από τον ΠΡΑΣΙΝΟ ΔΑΚΤΥΛΙΟ, οι ενδιαφερόμενοι θα πρέπει να συμβουλευθούν την ιστοσελίδα του Υπουργείου Περιβάλλοντος και Ενέργειας (www.ypeka.gr). &amp;nbsp;
