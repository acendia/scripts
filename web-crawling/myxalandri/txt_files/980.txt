Title:
“Αγαπάμε το Χαλάνδρι”: Ορόσημο προεκλογικής προπαγάνδας ύψους 163.000 €
Description:
«Όλη η προπαγάνδα είναι ψέματα, ακόμα κι όταν λέει την αλήθεια»Τζωρτζ Όργουελ Από τον Σεπτέμβριο του 2019 μέχρι σήμερα παρακολουθούμε τη συνεχή αγωνιώδη επικοινωνιακή προσπάθεια της δημοτικής αρχής να πείσει τους πάντες ότι όλα στον Δήμο λειτουργούν περίφημα, ενώ η αποτελεσματικότητα της διοίκησης είναι υπεράνω κάθε κριτικής. Βασικό μοχλό της σχετικής προπαγάνδας αποτελούν τα κονδύλια (κόστους δεκάδων χιλιάδων ευρώ) προβολής και διαφήμισης μέσω των διαφόρων επικοινωνιακών καναλιών, γραπτών και ηλεκτρονικών. Ιδιαίτερα «δημοφιλείς» στους προϋπολογισμούς αλλά και τις αναμορφώσεις της προηγούμενης τριετίας υπήρξαν κωδικοί εξόδων όπως «Έξοδα για παραγωγή οπτικοακουστικών έργων (video, ραδιοφωνικά spots κ.λπ.) για τα πεπραγμένα της Δημοτικής Αρχής» και «Έξοδα παραγωγής περιοδικού ενημερωτικού εντύπου για τα πεπραγμένα της Δημοτικής Αρχής». Για το 2023 όμως ο προεκλογικός «κορβανάς» γίνεται δυσθεώρητος αφού το σχετικά συνολικά προϋπολογιζόμενα κονδύλια φτάνουν τις ...163.000 ευρώ! Αν σε αυτά προστεθούν και έκτακτες δαπάνες προβολής όπως 100.000 ευρώ για εκδηλώσεις στο κτήριο Νόμπελ, εύκολα καταλαβαίνει ο κάθε πολίτης ότι η τρέχουσα χρονιά αποτελεί για τη διοίκηση Ρούσσου, ορόσημο προεκλογικής προπαγάνδας. Ιδού, ενδεικτικά, τρεις σχετικές προϋπολογιζόμενες δαπάνες: 37.200 €: Έξοδα παραγωγής περιοδικού ενημερωτικού εντύπου για τα πεπραγμένα της Δημοτικής Αρχής (απευθείας ανάθεση) 37.200 €: Έξοδα για παραγωγή οπτικοακουστικών έργων (video, ραδιοφωνικά spots κ.λπ.) για τα πεπραγμένα της Δημοτικής Αρχής (απευθείας ανάθεση) 18.000 €: Έξοδα για τον σχεδιασμό και υλοποίηση χορηγούμενων δημοσιεύσεων για την προώθηση δράσεων και την ενημέρωση των δημοτών στα μέσα κοινωνικής δικτύωσης Γίνεται πλέον αντιληπτό ότι η δημοτική αρχή και ο κ. Ρούσσος προσωπικά, όσο πλησιάζουμε προς την ημερομηνία των εκλογών, θα μετατρέπουν τον επίσημο ιστότοπο και τη Σελίδα του Δήμου Χαλανδρίου στο facebook σε ευδιάκριτα σημεία προπαγάνδας τους. Σε συνδυασμό δε, με το σχετικό οπτικοακουστικό υλικό αλλά και την παραγωγή γραπτών «ενημερωτικών» εντύπων, προβλέπουμε ότι η καθημερινή υπερπροβολή και μεγένθυνση δράσεων της δημοτικής αρχής «θα κτυπήσει κόκκινο». Πιστεύουμε ακράδαντα, ότι οι συμπολίτες μας έχουν κατανοήσει πλήρως ότι με τέτοια τεχνάσματα και τερτίπια δεν μπορούν να καλυφθούν οι εμφανείς αδυναμίες και παραλείψεις της απερχόμενης δημοτικής αρχής. Κύριε Ρούσσο, σταματήστε να φορτώνετε στην πλάτη του πολίτη του Χαλανδρίου άσκοπες δαπάνες. Έχετε ξεπεράσει προ πολλού το εύλογο μέτρο. Κρίστη ΑγαπητούΔημοτική σύμβουλος - Υποψήφια δήμαρχος“Αγαπάμε το Χαλάνδρι”
