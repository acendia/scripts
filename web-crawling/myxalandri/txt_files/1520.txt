Title:
3 νέα απορριμματοφόρα ενισχύουν την υπηρεσία Καθαριότητας του Δήμου Χαλανδρίου
Description:
Με τρία νέα απορριμματοφόρα ενισχύεται η υπηρεσία Καθαριότητας του Δήμου Χαλανδρίου. Τα οχήματα παραδόθηκαν την Τρίτη 11 Μαΐου 2021 και αναμένεται να συμβάλλουν σημαντικά στην αναβάθμιση των παρεχόμενων υπηρεσιών, λόγω της μεγάλης χωρητικότητας (24 κ.μ.) και της σύγχρονης τεχνολογίας τους. «Η απόκτηση των τριών απορριμματοφόρων εντάσσεται στον σχεδιασμό του Δήμου για εκσυγχρονισμό του στόλου, με αντικατάσταση των παλαιότερων οχημάτων βαρέως τύπου με σύγχρονα και φιλικά προς το περιβάλλον. Προσεχώς θα προστεθούν άλλα τέσσερα οχήματα, με στόχο την αγορά συνολικά 15 οχημάτων είτε με ίδιους πόρους του Δήμου είτε με leasing ή μέσω χρηματοδότησης από τα προγράμματα «ΥΜΕΠΕΡΑΑ» και «Αντώνης Τρίτσης», δήλωσε ο αντιδήμαρχος Προγραμματισμού και Διαχείρισης Απορριμμάτων κ. Κώστας Γερολυμάτος. Ο στόλος της υπηρεσίας Καθαριότητας έχει ανανεωθεί σημαντικά από το 2015 με συνολικά οκτώ (8) απορριμματοφόρα, δύο (2) μηχανήματα έργου, δύο (2) φορτηγά, τρία (3) σάρωθρα και ένα (1) καδοπλυντήριο, με στόχο να μειωθεί ο χρόνος μεταξύ των διαδοχικών απολυμάνσεων, καταρχήν στους πράσινους κάδους. Επιπλέον, το ίδιο χρονικό διάστημα, εγκαταστάθηκαν στην πόλη 3.000 πράσινοι κάδοι, 600 μπλε, 900 κίτρινοι (για την ξεχωριστή διαλογή του χαρτιού) και τέσσερα υπόγεια συστήματα συμπίεσης.  
