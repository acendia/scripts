Title:
Η Ένωση Γονέων Χαλανδρίου για την έλλειψη σχολικής στέγης στην πόλη μας
Description:
Ανακοίνωση της Ένωσης Συλλόγων Γονέων Μαθητών Δήμου Χαλανδρίου για το θέμα της Σχολικής Στέγης στην πόλη μας: Η Ένωση Συλλόγων Γονέων Μαθητών Χαλανδρίου στα πλαίσια των πρωτοβουλιών που αναλαμβάνει όλα αυτά τα χρόνια για την ανάδειξη των αναγκών της σχολικής κοινότητας της πόλης μας, και με πρωταρχικό στόχο την ενεργή συμμετοχή της στην ικανοποίηση αυτών, πραγματοποίησε συνάντηση αρχικά με τον Αντιπεριφερειάρχη Βόρειου Τομέα κ. Γ. Καραμέρο και στη συνέχεια με τον Αντιδήμαρχο Τεχνικών Υπηρεσιών, κ. Κ. Γερολυμάτο για το θέμα των αναγκών νέας σχολικής στέγης στον Δήμο μας. Η Ένωση Συλλόγων Γονέων έχει κατ’ επανάληψη επισημάνει τις ανάγκες νέας σχολικής στέγης στην πόλη μας, ιδιαίτερα στην περιοχή του Πατήματος όπου κρίνεται επιτακτική η ανέγερση του 17ου Νηπιαγωγείου, του 17ου Δημοτικού και του 6ου Γενικού Λυκείου, αλλά και για τη στέγαση της επαγγελματικής εκπαίδευσης σε ένα σύγχρονο κτηριακό συγκρότημα. Αυτός ήταν και ο σκοπός της παρέμβασής μας στο Δημοτικό Συμβούλιο της 28ης Μαρτίου 2018. Ο σκοπός της συνάντησής μας με τον Αντιπεριφερειάρχη, στην οποία παρευρέθηκε και η Περιφερειακή Σύμβουλος κα Σοφία Κορωναίου, ήταν η διερεύνηση εναλλακτικών πηγών χρηματοδότησης για την ανέγερση των σχολικών μονάδων που έχει ανάγκη η πόλη μας, μια αρμοδιότητα που έχει περιέλθει στους Δήμους σύμφωνα με τον Ν.3852/2010 («Καλλικράτης»). Στον εποικοδομητικό και γόνιμο διάλογο που αναπτύχθηκε κατά τη διάρκεια της συνάντησης, ο κ. Αντιπεριφερειάρχης μας διαβεβαίωσε ότι από τους πόρους που διαχειρίζεται η Περιφέρεια υπάρχει η δυνατότητα να χρηματοδοτηθεί η ανέγερση νέων σχολείων, εφόσον γίνει αίτημα που συνοδεύεται από πλήρη και εμπεριστατωμένη μελέτη. Στα πλαίσια του ανοικτού και διαρκούς διαλόγου που έχουμε με τη Δημοτική Αρχή, την ενημερώσαμε εγγράφως για τα αποτελέσματα της συνάντησής μας και στη συνέχεια πραγματοποιήθηκε συνάντηση με τον Αντιδήμαρχο Τεχνικών Υπηρεσιών, ο οποίος μας ενημέρωσε για τον προγραμματισμό των εργολαβιών για τη συντήρηση των σχολικών κτηρίων, την εξέλιξη των αιτημάτων του Δήμου για χρηματοδότηση από το πρόγραμμα «ΦΙΛΟΔΗΜΟΣ ΙΙ» για την τοποθέτηση ασανσέρ στα σχολεία, καθώς και για τις ενέργειες που γίνονται προς την κατεύθυνση εξεύρεσης λύσεων για την έλλειψη σχολικής στέγης στον Δήμο μας. Συγκεκριμένα, για τη σχολική στέγη: Θα γίνει προσπάθεια να εξευρεθούν πρότυπες μελέτες ανέγερσης σχολικών κτηρίων από την ΚΤ.ΥΠ., διότι η προσπάθεια να γίνει από την αρχή μια μελέτη συνεπάγεται σημαντικό κόστος και είναι χρονοβόρα διαδικασία. Θα ξεκινήσουν διαδικασίες προκειμένου το 17ο Νηπιαγωγείο να κτιστεί στο ίδιο οικόπεδο που προορίζεται για το 17ο Δημοτικό. Επειδή η δικαστική διένεξη για το οικόπεδο που προορίζεται για το 6ο Γενικό Λύκειο θα διαρκέσει για σημαντικό χρόνο ακόμα, διερευνάται ήδη από τον Δήμο η εύρεση άλλου οικοπέδου. Όσον αφορά τα ΕΠΑΛ, έχει προγραμματιστεί να πραγματοποιηθούν μέσα στο καλοκαίρι κάποιες σοβαρές παρεμβάσεις στο 3ο ΕΠΑΛ Χαλανδρίου, το οποίο έχει σοβαρότατα κτηριακά προβλήματα. Επίσης, θα διερευνηθεί εκ νέου το ιδιοκτησιακό καθεστώς του «Οικοπέδου της Αεροπορίας» (Ναυπλίου &amp; Βύρωνος), το οποίο είναι απαλλοτριωμένο εδώ και 20 χρόνια και προορίζεται για την ανέγερση σχολικού συγκροτήματος που θα στεγάσει την επαγγελματική εκπαίδευσης της πόλης μας. Τα σχολεία που έχουν πρόβλημα στις οικοδομικές άδειες τους θα τακτοποιηθούν μακροπρόθεσμα, ώστε να μπορούν να γίνουν οι απαραίτητες κτηριακές παρεμβάσεις. Συζητήθηκε το θέμα της επάρκειας των υποδομών των Νηπιαγωγείων για την υποδοχή προνηπίων, στο πλαίσιο της πρόσφατης Υπουργικής Απόφασης που καθιερώνει την υποχρεωτική Δίχρονη Προσχολική Αγωγή, όπου ο Δήμος μας ενδέχεται να ενταχθεί από την σχολική χρονιά 2019 - 2020. Οι δυνατότητες κτηριακής παρέμβασης ανά σχολείο θα διερευνηθούν από τον Δήμο το επόμενο χρονικό διάστημα. Σημειώνουμε ότι την προηγούμενη σχολική χρονιά το πρόβλημα «λύθηκε» με την εγγραφή προνηπίων σε μακρινά νηπιαγωγεία όπου υπήρχαν διαθέσιμες κενές θέσεις. Ένα χαρακτηριστικό παράδειγμα είναι ότι 11 προνήπια που έπρεπε να εγγραφούν στο 8ο Νηπιαγωγείου (οδός Φιλικής Εταιρείας) μετακινήθηκαν στο 1ο Νηπιαγωγείο Αμαρουσίου (κοντά στην Αλσούπολη)! Προφανώς, τέτοιου είδους «λύσεις» είναι εντελώς απαράδεκτες. Σε όλες τις συναντήσεις που πραγματοποιήθηκαν δόθηκε ιδιαίτερη έμφαση στην κατασκευή του 17ου Δημοτικού εφόσον πρόκειται για ένα έργο που έχει ήδη υποβληθεί ο φάκελος και έχει παραχωρηθεί το οικόπεδο στην ΚΤ.ΥΠ. από το 2015. Ο Αντιπεριφερειάρχης, κ. Καραμέρος, μας διαβεβαίωσε ότι εφόσον κατατεθεί αίτημα για το 17ο Δημοτικό, το οποίο θα συνοδεύεται από πλήρη φάκελο μελέτης, η ανέγερση του σχολείου θα μπορούσε να χρηματοδοτηθεί άμεσα από την Περιφέρεια. Επίσης, η Δημοτική Αρχή μας ενημέρωσε ότι ειδικά για την ανέγερση του 17ου Δημοτικού έχουν ήδη προβεί σε παράσταση προς τον Υπουργό Παιδείας, κ. Γαβρόγλου, μέσω του οποίου υπήρξε η διαβεβαίωση ότι θα δοθεί άμεση προτεραιότητα στην ανέγερση του 17ου Δημοτικού από την ΚΤ.ΥΠ. Οφείλουμε πάντως να λάβουμε υπόψη ότι εδώ και τρία χρόνια πού έχει κατατεθεί ο φάκελος για την ανέγερση του 17ου Δημοτικού στην ΚΤ.ΥΠ. καμία πρόοδος δεν έχει συντελεστεί, ενώ είναι γνωστό ότι το προσωπικό της ΚΤ.ΥΠ. συρρικνώνεται, αποτελεί δε πλέον πάγια πρακτική της η ανέγερση σχολείων με τη μέθοδο των Σ.Δ.Ι.Τ. Παρά τις διαβεβαιώσεις του Υπουργού προς τη Δημοτική Αρχή, τίποτε δεν διασφαλίζει ότι το 17ο Δημοτικό θα ανεγερθεί στο άμεσο μέλλον, ούτε ότι θα μπορεί να χρησιμοποιείται εκτός του εκπαιδευτικού ωραρίου από τους φορείς της πόλης μας για τις ανάγκες των παιδιών μας και της Τοπικής Κοινωνίας (αν κατασκευαστεί με Σ.Δ.Ι.Τ.). Αντιλαμβανόμαστε ότι τόσο η έλλειψη πόρων όσο και οι χρονοβόρες διαδικασίες αποτελούν τροχοπέδη για να αναλάβει την πρωτοβουλία ο Δήμος να εμπλακεί ενεργά στην κατασκευή των απαραίτητων σχολικών υποδομών, όμως ανάλογα εμπόδια αντιμετωπίζουν όλοι οι φορείς του Δημοσίου, ενώ πόροι μπορούν να εξασφαλισθούν από τα προγράμματα που διαχειρίζεται η Περιφέρεια. Όσο δεν γίνεται το πρώτο βήμα ο στόχος δεν θα έρχεται πιο κοντά, και θα είναι κρίμα να μείνουν αναξιοποίητοι οι πόροι από το πολυαναμενόμενο πρόγραμμα «ΦΙΛΟΔΗΜΟΣ Ι» που θα περιλαμβάνει ειδικό κεφάλαιο για την ανέγερση σχολείων από τους Δήμους. Επισημαίνουμε επίσης, ότι η αναμενόμενη ένταξη στο Σχέδιο Πόλης της περιοχής «Πεύκο Πολίτη» θα προκαλέσει σε μεσοπρόθεσμο ορίζοντα πρόσθετη οικιστική ανάπτυξη στο Χαλάνδρι, γεγονός που όχι μόνο δεν θα αποσυμφορήσει τα ήδη επιβαρυμένα σχολεία μας, αλλά θα αυξήσει ακόμη περισσότερο τις ανάγκες για καινούργια σχολεία στην πόλη μας. Η Ένωση Συλλόγων Γονέων Μαθητών Χαλανδρίου, τα τελευταία 10 χρόνια, καταβάλλει επίπονες προσπάθειες για να επιλυθεί το φλέγον ζήτημα της έλλειψης σχολικής στέγης. Αναμένουμε τώρα από τους αρμόδιους φορείς και την Δημοτική Αρχή να αναλάβουν άμεσα όλες τις δράσεις που απαιτούνται για να επιλυθούν τα χρονίζοντα στεγαστικά προβλήματα της δημόσιας παιδείας στην πόλη μας κι εμείς θα στεκόμαστε πάντα αρωγοί στις προσπάθειές τους. Το Διοικητικό Συμβούλιο της Ένωσης Συλλόγων Γονέων Μαθητών Δήμου Χαλανδρίου &amp;nbsp;
