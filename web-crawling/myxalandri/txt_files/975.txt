Title:
Σύγκρουση τρένων στα Τέμπη: Περιφέρεια Αττικής και Δήμος Χαλανδρίου διοργανώνουν εθελοντικές αιμοδοσίες για το
Description:
Η Περιφέρεια Αττικής και ο Δήμος Χαλανδρίου διοργανώνουν εθελοντικές αιμοδοσίες για τις ανάγκες των τραυματιών από τη σύγκρουση των τρένων στα Τέμπη. Αναλυτικά οι σχετικές ανακοινώσεις: Περιφέρεια Αττικής Με απόφαση του περιφερειάρχη Αττικής Γ. Πατούλη αύριο Πέμπτη 2 Μαρτίου διοργανώνεται έκτακτη αιμοδοσία για την κάλυψη των αναγκών των τραυματιών από την τραγωδία στα Τέμπη. Η αιμοδοσία, η οποία διοργανώνεται σε συνεργασία με τη μονάδα αιμοδοσίας του νοσοκομείου «Λαϊκό», θα πραγματοποιηθεί στο ισόγειο του κεντρικού κτιρίου της Περιφέρειας (Συγγρού 15-17) από τις 9:00 το πρωί έως και τις 1:30 το μεσημέρι και απευθύνεται σε όλους τους εργαζόμενους της Περιφέρειας καθώς και σε όποιον πολίτη επιθυμεί να προσέλθει και να προσφέρει αίμα. Ο περιφερειάρχης Αττικής επισημαίνει σχετικά: «Σήμερα είναι μία μέρα εθνικής οδύνης. Η σκέψη μας είναι στις οικογένειες των θυμάτων στους οποίους εκφράζουμε τα πιο θερμά μας συλλυπητήρια και στους τραυματίες στους οποίους ευχόμαστε ταχεία ανάρρωση. Με δεδομένο ότι οι ανάγκες για αίμα είναι ιδιαίτερα αυξημένες καλούμε όλους τους εργαζόμενους μας να συμμετάσχουν στην αιμοδοσία, στηρίζοντας τους συνανθρώπους μας που μας έχουν ανάγκη. Αυτές τις πολύ δύσκολες στιγμές για τη χώρα, πρέπει να είμαστε όλοι μαζί».   Δήμος Χαλανδρίου Στην οργάνωση εθελοντικής αιμοδοσίας για την κάλυψη των έκτακτων αναγκών των θυμάτων του τραγικού σιδηροδρομικού δυστυχήματος στα Τέμπη, διοργανώνει ο Δήμος Χαλανδρίου, σε συνεργασία με το Τμήμα Αιμοδοσίας του Γενικού Νοσοκομείου Αλεξάνδρα. Η αιμοδοσία θα πραγματοποιηθεί το Σάββατο 4 Μαρτίου 2023, από 09:00 έως 14:00, στο κτίριο της Κοινωνικής Yπηρεσίας του Δήμου Χαλανδρίου, που βρίσκεται επί της οδού Αλ. Παπάγου 7, στον 2ο όροφο. Οι πολίτες που ενδιαφέρονται να συμμετάσχουν, καλούνται να δηλώσουν τη συμμετοχή τους και να κλείσουν ραντεβού στα τηλ.: 213 2023918 - 919 - 921 του Δήμου Χαλανδρίου. Ο Δήμος Χαλανδρίου καλεί όλους τους πολίτες που πληρούν τις προϋποθέσεις, να προσέλθουν στην εθελοντική αιμοδοσία, αποδεικνύοντας στην πράξη την αλληλεγγύη τους στα θύματα του πρωτοφανούς δυστυχήματος. Χρήσιμη πληροφόρηση Οι υποψήφιοι αιμοδότες θα πρέπει να μην έχουν έρθει σε επαφή με επιβεβαιωμένο κρούσμα κορωνοϊού ή γρίπης τις τελευταίες πέντε (5) ημέρες πριν από την αιμοδοσία. Μπορούν, τέλος, να δουν ΕΔΩ όλα όσα πρέπει να γνωρίζουν πριν φτάσουν στην αιμοληψία.  
