Title:
Γ. Πατούλης: «Θα είμαι ξανά υποψήφιος για την Περιφέρεια Αττικής»
Description:
Την πρόθεσή του να θέσει εκ νέου υποψηφιότητα για τη θέση του περιφερειάρχη Αττικής ξεκαθάρισε ο περιφερειάρχης Αττικής Γιώργος Πατούλης στη συνέντευξη που παραχώρησε στην ΕΡΤ και την εκπομπή «Στο Κέντρο» του δημοσιογράφου Γιώργου Κουβαρά. Παράλληλα ο κ. Πατούλης υπογράμμισε πως οι σχέσεις του και η συνεργασία του με την κυβέρνηση είναι σε πολύ καλό επίπεδο, εστίασε στη σημασία να γίνει το κράτος πιο επιτελικό, αναφέρθηκε στο όραμά του να γίνει η Αττική μία περιφέρεια - πρότυπο ανάπτυξης και ευζωίας και σχολίασε ζητήματα της τρέχουσας επικαιρότητας. «Θα ζητήσω εκ νέου την εμπιστοσύνη των πολιτών» Ερωτηθείς σχετικά ο κ. Πατούλης ξεκαθάρισε τη βούλησή του να είναι ξανά υποψήφιος περιφερειάρχης στις επικείμενες αυτοδιοικητικές εκλογές: «Τα τρία τελευταία χρόνια έγιναν πολλά και μπήκαν στις ράγες σημαντικά έργα, όμως μια θητεία δεν αρκεί» τόνισε και πρόσθεσε χαρακτηριστικά: «Θα διεκδικήσουμε και πάλι την ετυμηγορία της κοινωνίας, προκειμένου να ολοκληρώσουμε το έργο μας και να χαράξουμε τη νέα μέρα για την Αττική. Έχουν προγραμματιστεί πολύ περισσότερα έργα για την επόμενη θητεία. Δεν αφήνουμε κάτι, το οποίο δεν έχουμε ολοκληρώσει». «Οι σχέσεις μου με την κυβέρνηση είναι εξαιρετικές» Κληθείς να σχολιάσει τις σχέσεις του με την κυβέρνηση όσο και με το κόμμα της ΝΔ κ. Πατούλης τις χαρακτήρισε «εξαιρετικές», επισημαίνοντας πως αυτό αποδεικνύεται και από την άψογη καθημερινή συνεργασία που έχει η Περιφέρεια Αττικής με όλα τα υπουργεία με αντικείμενο την επίλυση θεμάτων που απασχολούν τον πολίτη. «Για πρώτη φορά μετά από πολλά χρόνια η Αττική πέρασε σε κεντροδεξιά διοίκηση. Έχουμε κομματικές ταυτότητες, όχι κομματικές παρωπίδες. Είμαστε για όλους τους πολίτες, με τη στήριξη των πολιτών θα συνεχίσουμε» τόνισε, ενώ απαντώντας σε ερώτηση σχετική με το αν πιστεύει ότι θα του δοθεί το χρίσμα από τη ΝΔ στις επικείμενες αυτοδιοικητικές εκλογές, σημείωσε χαρακτηριστικά: «Δεν βλέπω κανέναν λόγο να μην μας στηρίξει η παράταξή μας, μέσα από το έργο μας που είναι πλέον διακριτό και το οποίο σχετίζεται με το κυβερνητικό έργο για να αλλάξουμε την Αττική». Ερωτηθείς δε σχετικά με τη στάση που ο ίδιος θα ακολουθήσει στις επικείμενες εθνικές εκλογές διευκρίνισε: «Στην αυτοδιοίκηση είμαστε υπερκομματικοί, μιλάμε με όλους τους δήμους ισότιμα, ανεξάρτητα ποια παράταξη υποστηρίζουν. Είμαι όμως σίγουρος ότι αυτή τη στιγμή μοναδική λύση είναι η ορθότητα, η λογική και όχι ο λαϊκισμός. Είναι ευνόητο ότι θα είμαι ενεργός και στην προσπάθεια της σημερινής κυβέρνησης». «Δεν υπάρχει λόγος να παρακολουθεί κανείς τον περιφερειάρχη Αττικής» Σχετικά με το θέμα των παρακολουθήσεων και στα σχετικά δημοσιεύματα που φέρουν και τον ίδιο να συμπεριλαμβάνεται στα πρόσωπα που παρακολουθούνταν, ο περιφερειάρχης σχολίασε μεταξύ άλλων: «Πρέπει να δοθεί η απαραίτητη τεκμηρίωση από όσους έφεραν το θέμα στην επικαιρότητα, προκειμένου η δικαιοσύνη να μπορέσει να επιτελέσει το έργο της και να αποδώσει ευθύνες εκεί που αναλογούν, εάν αποδειχθεί κάτι τέτοιο. Σε διαφορετική περίπτωση, απλώς δημιουργείται και διαιωνίζεται ένα κλίμα τοξικότητας η οποία το μόνο που μπορεί να προκαλέσει είναι έλλειψη κεφαλαίων και επενδύσεων, έλλειψη ανάπτυξης, έλλειψη θέσεων εργασίας. Δεν υπάρχει λόγος να παρακολουθεί κανείς τον περιφερειάρχη Αττικής, το τηλέφωνό μου είναι το ίδιο εδώ και 25 χρόνια, είναι ανοικτό για κάθε πολίτη που θέλει να έρθει σε επαφή μαζί μου. Θεωρώ αδιανόητο ο περιφερειάρχης Αττικής να παρακολουθείται από τον οποιονδήποτε. Το θέμα αυτή τη στιγμή διερευνάται από τη δικαιοσύνη και το παρακολουθούμε. Εμείς συνεχίζουμε τη δουλειά μας». «Κλειδί για την ανάπτυξη η περιφερειακή διακυβέρνηση» Ερωτηθείς για το αν τελικά οι περιφερειάρχες είναι «μικροί πρωθυπουργοί» ο κ. Πατούλης σχολίασε πως καθημερινά η Περιφέρεια έχει να λύσει πολλά θέματα που απασχολούν τους πολίτες. «Το εχέγγυο για να δίνονται γρήγορες λύσεις και να λειτουργεί πιο αποτελεσματικά η Αυτοδιοίκηση υπέρ των πολιτών είναι να έχουμε ένα επιτελικό κράτος με περιφερειακή διακυβέρνηση. Έχουν γίνει βήματα προς την αποκέντρωση αλλά χρειάζονται και άλλα» είπε μεταξύ άλλων. Σε σχέση με τα θέματα πολιτικής προστασίας, ο περιφερειάρχης Αττικής ανέφερε ότι υπάρχει αγαστή συνεργασία με το αρμόδιο υπουργείο, «κάτι που φάνηκε και το πρόσφατο καλοκαίρι αλλά και αποτυπώνεται στο γεγονός ότι η Αττική έχει αποφύγει τραγικές καταστάσεις που βίωσε στο πρόσφατο παρελθόν. Δεν μπορούμε να υποκαταστήσουμε το υπουργείο στις αρμοδιότητές του. Εμείς εστιάζουμε στην πρόληψη των κινδύνων και επικουρούμε το υπουργείο στο σχεδιασμό και στην αντιμετώπισή τους» είπε χαρακτηριστικά, αναφερόμενος στη διάκριση των αρμοδιοτήτων. «Συμβαίνει να συναντάς ανθρώπους που δεν είναι αυτό που φαίνονται» Σε σχετική ερώτηση του δημοσιογράφου σχετικά με την υπόθεση του Κολωνού, ο περιφερειάρχης επανέλαβε ότι γνώρισε τον δράστη στο πλαίσιο κοινωνικής επαφής σε φιλανθρωπική δράση: «Προκαλεί αποτροπιασμό αυτή η τραγική πράξη, που μπορεί να προέρχεται από έναν άνθρωπο της διπλανής πόρτας. Συναντάμε κάθε μέρα πολύ κόσμο, δεν μπορώ να είμαι απρόσιτος, μου αρέσει η επαφή με τους ανθρώπους. Μέσα σε αυτόν τον κόσμο μπορείς να συναντήσεις ανθρώπους που δεν είναι αυτό που φαίνονται. Δεν μπορείς να ξέρεις πάντα ποιον έχεις απέναντί σου», τόνισε ο Γ. Πατούλης και πρόσθεσε: «Πρέπει να είσαι πάνω απ’ όλα πιστός στη δουλειά σου, είσαι εκπρόσωπος πολιτών. Άλλο είναι να είσαι κοντά στον πολίτη για να τον αφουγκράζεσαι και άλλο να ζητάς ποινικό μητρώο». «Με ενδιαφέρει να ολοκληρώσω το έργο μου» Κληθείς να σχολιάσει τη σχέση του με την προβολή από τα μέσα, ο Γ. Πατούλης τόνισε: «Ο κόσμος μας επέλεξε μέσω της δουλειάς μας για να υπηρετήσουμε ένα πολιτικό αξίωμα. Εάν κάποιος χαρακτηρίσει μια στιγμή της καθημερινότητάς μας ως lifestyle, αυτό δεν είναι κάτι που εμείς επιδιώκουμε. Θα αδικούσαμε το έργο μας». Πρόσθεσε δε ότι «η ζωή βρίσκεται σε ήρεμες στιγμές. Αυτή τη στιγμή θα ήθελα να μπορέσω να ολοκληρώσω το έργο μου, θέλουμε μια Αττική της ανάπτυξης, μια Αττική που θα κρατήσει τα παιδιά της στον τόπο τους, μια Αττική που στο brand name της θα έχει τις έννοιες πολιτισμός και ανάπτυξη». Κατά τη συνέντευξη ο δημοσιογράφος αναφερόμενος στην επανεκλογή του κ. Πατούλη στη θέση του προέδρου του ΙΣΑ, σχολίασε ότι είναι «ο μακροβιότερος πρόεδρος επαγγελματικού συλλόγου στη χώρα», με τον περιφερειάρχη να απαντά: «Αλήθεια είναι. Είναι η τέταρτη θητεία μου στον μεγαλύτερο ιατρικό σύλλογο της χώρας που αριθμεί πάνω από 27.000 μέλη τα οποία με επέλεξαν εκ νέου, με απόλυτη πλειοψηφία, να είμαι στο τιμόνι του ΙΣΑ. Ευχαριστώ θερμά όλους όσοι με τίμησαν με την εμπιστοσύνη τους». Στο κλείσιμο της συνέντευξης και αναφερόμενος στις προσωπικές του αρχές, ο περιφερειάρχης Αττικής τόνισε χαρακτηριστικά: «Δεν πρέπει να είμαστε θεατές, ιδίως οι νέοι άνθρωποι. Πρέπει να αδράξουμε και να αλλάξουμε τη ζωή, αυτό απαιτεί τη συμμετοχή όλων μας, πρέπει να παίρνουμε τη ζωή στα χέρια μας». Δείτε το βίντεο με όλη τη συνέντευξη του περιφερειάρχη Αττικής: https://www.youtube.com/watch?v=UzFoqcUHJRU  
