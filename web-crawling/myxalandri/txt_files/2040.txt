Title:
Οι λόγοι που ο Δήμος Χαλανδρίου άνοιξε τα σχολεία την Τετάρτη 9 Ιανουαρίου
Description:
Απαντώντας σε ερωτήσεις ή και διαμαρτυρίες πολιτών σχετικά με την απόφαση του Δήμου Χαλανδρίου να επιτρέψει τη λειτουργία των σχολείων της πόλης την Τετάρτη 9 Ιανουαρίου, μετά τις 10 το πρωί, η Διεύθυνση Παιδείας διευκρινίζει: Οι αρμόδιοι του Δήμου βρίσκονταν σε διαρκή επικοινωνία με στελέχη της Εθνικής Μετεωρολογικής Υπηρεσίας και είχαν λάβει διαβεβαιώσεις ότι δεν θα υπάρχει παγετός διότι από την Τετάρτη το πρωί θα έπνεαν νότιοι άνεμοι. Από τον συντονισμό των διοικήσεων των όμορων δήμων (Αγία Παρασκευή, Χολαργός, Παπάγου, Παιανία, Γέρακας, Νέα Ιωνία, Ν. Φιλαδέλφεια, κ.α.), στο πλαίσιο του οποίου είχε ληφθεί η κοινή απόφαση να παραμείνουν κλειστά τα σχολεία την προηγούμενη μέρα (Τρίτη 8 Ιανουαρίου), δεν προέκυψε βάσιμη επιφύλαξη για την επαναλειτουργία τους την Τετάρτη και όλα τα σχολεία των γειτονικών πόλεων χτύπησαν το κουδούνι τους την ίδια ώρα με αυτά του Χαλανδρίου. Η επαναλειτουργία των σχολείων προκρίθηκε επίσης ύστερα από την επικοινωνία την προηγούμενη ημέρα με τους/τις διευθυντές/ριες των σχολείων της πόλης και δεν ήταν μονομερής επιλογή της δημοτικής αρχής. Ο Δήμος Χαλανδρίου δέχτηκε τεράστιο αριθμό αιτημάτων από εργαζόμενους γονείς μαθητών/ριών (κυρίως της πρωτοβάθμιας εκπαίδευσης), οι οποίοι εξέφραζαν την αγωνία τους για το που θα άφηναν τα παιδιά τους κατά τη διάρκεια του εργασιακού τους ωραρίου στην περίπτωση που τα σχολεία παρέμειναν κλειστά – και μάλιστα ύστερα από πολυήμερες διακοπές που δεν θα επέτρεπαν παράταση δικής τους απουσίας από την εργασία τους. Συνεκτιμώντας όλες τις παραπάνω παραμέτρους και με δεδομένη τόσο τη βελτίωση του καιρού όσο και την εγρήγορση στην οποία βρίσκονταν οι εργαζόμενοι/ες στην υπηρεσία Πολιτικής Προστασίας του Δήμου, κρίθηκε όχι μόνο ότι ήταν δυνατή αλλά και κοινωνικά αναγκαία η επαναλειτουργία των σχολείων, γεγονός που αποδείχτηκε και εμπράκτως με την ομαλή επιστροφή των μαθητών/ριών και εκπαιδευτικών στις σχολικές τάξεις. Σχετικά άρθρα: Κλειστά την Τρίτη 8/1 όλα τα σχολεία και οι παιδικοί σταθμοί του Δήμου Χαλανδρίου Μετά τις 10:00 π.μ. θα λειτουργήσουν την Τετάρτη 9/1 τα σχολεία στο Χαλάνδρι Ήταν ασφαλή τα σχολεία του Χαλανδρίου να υποδεχθούν τους μαθητές την Τετάρτη;&amp;nbsp; &amp;nbsp;
