Title:
Ολοκληρώθηκε η Γ’ φάση του έργου ομβρίων στο Πολύδροσο - Αποδόθηκε στην κυκλοφορία η Λεωφ. Πεντέλης
Description:
Εντός χρονοδιαγράμματος και πριν από τον Δεκαπενταύγουστο, όπως είχε προαναγγελθεί, ολοκληρώθηκε η Γ&#039; φάση του δεύτερου μεγάλου έργου ομβρίων που εκτελείται στο Χαλάνδρι και αποδόθηκε στην κυκλοφορία η Λεωφ. Πεντέλης. Ταυτόχρονα ξεκίνησαν εργασίες διαγραμμίσεων στην οδό Κώστα Βάρναλη που επίσης έχει αποδοθεί στην κυκλοφορία από τις 16 Ιουλίου. Το έργο, που βαίνει πλέον προς ολοκλήρωση, συνεχίζεται με την κατασκευή των αγωγών ομβρίων στις οδούς Ηρακλειδών, Αρτεμισίου, Διονύσου, Ευριπίδου, Μπότσαρη τους επόμενους μήνες. «Τελείωσε μια πολύπλοκη και απαιτητική φάση του έργου» «Ευχαριστώ τους εργαζόμενους της Τεχνικής Υπηρεσίας και ιδιαίτερα τις επιβλέπουσες μηχανικούς για την επάρκεια, τον επαγγελματισμό και τον άπειρο χρόνο που διέθεσαν εν μέσω καύσωνα, πυρκαγιών και πανδημίας για να τελειώσει μια εξαιρετικά πολύπλοκη και απαιτητική φάση του έργου με τη μικρότερη δυνατή όχληση για τους πολίτες», σημείωσε ο δήμαρχος Χαλανδρίου Σίμος Ρούσσος με αφορμή την ολοκλήρωση των εργασιών στη Λεωφ. Πεντέλης. Το δεύτερο έργο ομβρίων Το έργο το οποίο είναι ζωτική σημασίας για το Πολύδροσο και πάγιο αίτημα των κατοίκων της περιοχής περιλαμβάνει την τοποθέτηση αγωγών συνολικού μήκους 4.7 χλμ. Είναι προϋπολογισμού 6.807.600,00 ευρώ και χρηματοδοτείται από το πρόγραμμα «Αντώνης Τρίτσης» του Yπουργείου Εσωτερικών. Πρόκειται για το δεύτερο τέτοιο έργο που υλοποιεί η σημερινή διοίκηση του Δήμου Χαλανδρίου. Το Φθινόπωρο του 2019 ολοκληρώθηκε με επιτυχία έργο ύψους 5,5 εκατ. ευρώ που αφορούσε τη σύνδεση των νέων αγωγών ομβρίων που εξυπηρετούν το κεντρικό Χαλάνδρι με τον αγωγό - αποδέκτη τους στις οδούς Παπανικολή – Παλαιολόγου. «Παρακαλούμε για την κατανόησή σας» Ο Δήμος Χαλανδρίου ζητά την κατανόηση των κατοίκων της περιοχής για όποιες προσωρινές δυσκολίες ανακύψουν κατά την εκτέλεση των έργων και προσβλέπει στην αγαστή συνεργασία τους έως ότου αυτά ολοκληρωθούν με επιτυχία.  
