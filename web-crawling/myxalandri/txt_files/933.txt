Title:
Ο Δήμος Χαλανδρίου βράβευσε σε μια ζεστή εκδήλωση τους επιτυχόντες στα ΑΕΙ
Description:
Με την τήρηση ενός λεπτού σιγή για τα θύματα του σιδηροδρομικού δυστυχήματος στα Τέμπη άνοιξε η εκδήλωση βράβευσης των μαθητριών/μαθητών των έξι Λυκείων και των τριών ΕΠΑΛ της πόλης για την εισαγωγή τους στα ΑΕΙ, που διοργάνωσε το τμήμα Παιδείας του Δήμου Χαλανδρίου, την Κυριακή 12 Μαρτίου 2023. Στην κατάμεστη αίθουσα του Εθνομουσικολογικού Ιδρύματος Ζήση οι πρωτοετείς, πλέον, φοιτητές μας βραβεύτηκαν συμβολικά για τον κόπο τους, παρουσία των γονιών και των συγγενών τους και έδωσαν με την ορμή της νεότητάς τους μήνυμα ελπίδας και αισιοδοξίας. Σίμος Ρούσσος, δήμαρχος Χαλανδρίου: «Σας ευχόμαστε από καρδιάς το ταξίδι σας να είναι φωτεινό, χαρούμενο και δημιουργικό» Στο σύντομο χαιρετισμό του προς τα τιμώμενα πρόσωπα της ημέρας, ο δήμαρχος Χαλανδρίου Σίμος Ρούσσος, στάθηκε στην ουσία της παιδείας και της γνώσης που ξεπερνά τα όρια των πτυχιακών τίτλων και τόνισε ότι στις σκοτεινές εποχές που διανύουμε και στον απόηχο του τραγικού δυστυχήματος στα Τέμπη «ιεραρχούμε ξανά τις προτεραιότητες μας και ξανακοιτάμε τη ζωή μας», χωρίς ωστόσο να ξεχνάμε ότι είναι σε αυτές ακριβώς τις δύσκολες εποχές που αποκτά αξία «ο καλός ο λόγος, η επιβράβευση του κόπου και η ώθηση να συνεχίσει κάποιος να ονειρεύεται και να κάνει πράξη το όνειρό του». »Να θυμάστε, να θυμόμαστε όλοι, ότι η παιδεία και η γνώση δεν είναι μόνο ή κυρίως τα πτυχία μας. Είναι ο τρόπος που στεκόμαστε όρθιοι στη ζωή μας, η μουσική που ακούνε τα αυτιά μας αλλά και η μουσική που ακούμε μέσα μας, ο τρόπος που αγαπάμε, η προσπάθεια να μαθαίνουμε καινούρια πράγματα από την αρχή, είναι η σεμνότητα και ταυτόχρονα η επιμονή στις αξίες μας, ο τρόπος που μιλάμε στο διπλανό μας, που φερόμαστε στο λεωφορείο, ο σεβασμός στον άνθρωπο, όπου κι αν βρίσκεται στον κόσμο. Γνώση είναι ταυτόχρονα η ελευθερία, η δική μας αλλά και των γύρω μας, η προστασία του αδύναμου, το θάρρος να σταθούμε με γενναιότητα απέναντι στην ασχήμια του κόσμου. Να διαλέγουμε την αξιοπρέπεια απέναντι στο ραγιαδισμό. Να παίρνουμε τις ευθύνες που μας αναλογούν, ακόμα κι αν χρειαστεί κάποια φορά να μείνουμε μόνοι μας», σημείωσε ο δήμαρχος Χαλανδρίου και έκλεισε το σύντομο χαιρετισμό του με μια αναφορά στον Νίκο Καζαντζάκη. «Όπως έχει γράψει ο Καζαντζάκης “σήμερα που σαπίζει ο κόσμος και η ατιμία και ο συμβιβασμός εξευτελίζουν τις πιο γενναίες ψυχές,  μόνο μια είναι η πρακτική που συμφέρει, να είσαι ανένδοτος. Σας ευχόμαστε από καρδιάς αυτό το ταξίδι να είναι φωτεινό, χαρούμενο και δημιουργικό», κατέληξε ο Σίμος Ρούσσος. Από την πλευρά της η αντιδήμαρχος Παιδείας Ιωάννα Αθανασάτου, η οποία συντόνισε την οργάνωση της εκδήλωσης, εξέφρασε τη χαρά της για το γεγονός ότι αυτή αγκαλιάστηκε από παιδιά και γονείς και μίλησε για την αναγκαιότητα να στηρίξουμε όλοι, στο μέτρο των δυνάμεων μας, τα όνειρα και τις διεκδικήσεις των νέων. «Η σημερινή είναι μια εκδήλωση συμβολικής σημασίας ως επιβράβευση της προσπάθειας των παιδιών που δοκιμάστηκαν πολύ στις συνθήκες της πανδημίας. Η νέα γενιά, όπως καταδεικνύει η συγκυρία που διαμορφώθηκε μετά το δυστύχημα στα Τέμπη, επιδεικνύει υπευθυνότητα, ωριμότητα στη διεκδίκηση δικαιοσύνης και αξιοπρέπειας. Είναι χρέος όλων μας, στο μέτρο τω δυνάμεων μας, να υποστηρίξουμε, παρά τις αντιξοότητες, τα όνειρά και τις διεκδικήσεις τους», είπε η αντιδήμαρχος Παιδείας. Την εκδήλωση τίμησαν με την παρουσία τους ο αντιδήμαρχος Πολιτισμού &amp;amp; Διοικητικών Υπηρεσιών Σέργιος Γκάκας, η επικεφαλής της παράταξης «Αγαπάμε το Χαλάνδρι» κ. Κρίστη Αγαπητού, ο επικεφαλής της παράταξης «Χαλάνδρι Ορίζοντας 2023» κ. Μάνος Κρανίδης, ο δημοτικός σύμβουλος κ. Χρήστος Κιάκος, η πρόεδρος της Ένωσης των Συλλόγων Γονέων Μαθητών Χαλανδρίου κ. Χρυσαυγή Αλούπη, η πρόεδρος του Συλλόγου Γονέων του 4ου Λυκείου κ. Χριστίνα Χρηστίδου και οι διευθυντές/τριες των σχολείων, κ.κ. Φωτεινή Φραμπουλίδου (1ο Λύκειο), Παύλος Αρβανίτης (2ο Λύκειο), Αλέξανδρος Γεωργόπουλος (3ο Λύκειο) και Ιωάννης Μπουζαμπαλίδης (7ο εσπερινό ΕΠΑΛ). «Αφήστε τα παιδιά να μιλήσουν» Στη διάρκεια της εκδήλωσης προαναγγέλθηκε επίσης η έκθεση φωτογραφίας «Αφήστε τα παιδιά να μιλήσουν», που διοργανώνει η δ/νση Πολιτισμού του Δήμου Χαλανδρίου σε συνεργασία με την πολιτιστική ομάδα «Νομάδες», η οποία απευθύνεται σε μαθητές Γυμνασίου και Λυκείου.
