Title:
Κανονικά θα λειτουργήσουν τη Δευτέρα τα σχολεία και οι παιδικοί σταθμοί στο Χαλάνδρι
Description:
Κανονικά θα λειτουργήσουν τα σχολεία και οι παιδικοί σταθμοί τη Δευτέρα 31 Ιανουαρίου 2022, με απόφαση του δημάρχου Χαλανδρίου Σίμου Ρούσσου, καθώς έχει αποκατασταθεί η προσβασιμότητα και η λειτουργικότητα των χώρων, μετά την ισχυρή χιονόπτωση της Δευτέρας 24 Ιανουαρίου. Σύμφωνα με τη σχετική ανακοίνωση, συνεργεία του Δήμου Χαλανδρίου με υπαλλήλους της Πολιτικής Προστασίας, της υπηρεσίας Πρασίνου, της υπηρεσίας Καθαριότητας και της Τεχνικής Υπηρεσίας, με τη συμμετοχή των αντιδημάρχων της πόλης αλλά και του ίδιου του δημάρχου, κατάφεραν, με υπεράνθρωπες προσπάθειες, να απομακρύνουν τα απομεινάρια του παγετού, να κόψουν και να απομακρύνουν επικίνδυνα κλαδιά και πεσμένα δέντρα, να αποκαταστήσουν ζημιές, έτσι ώστε να διασφαλιστεί η μεγαλύτερη δυνατή ασφάλεια για μαθητές και παιδιά που επιστρέφουν τη Δευτέρα στα σχολεία. Ο Δήμος Χαλανδρίου παραμένει σε συνεχή επικοινωνία με τις διευθύνσεις των σχολείων και τους συλλόγους γονέων για όποιο τυχόν πρόβλημα προκύψει κατά την πρώτη ημέρα της επιστροφής. Ομαλά, όπως όλα δείχνουν, θα επιστρέψουν και τα μικρά παιδιά στους παιδικούς σταθμούς της πόλης, εφόσον ολοκληρώθηκαν και εκεί οι εργασίες αποχιονισμού και αποκατάστασης βλαβών, προκειμένου να μπορέσουν και οι γονείς να επιστρέψουν στις εργασίες τους. «Καταβλήθηκε τεράστια προσπάθεια από όλες τις εμπλεκόμενες υπηρεσίες του Δήμου για να ανοίξουν τη Δευτέρα τα σχολεία και οι παιδικοί σταθμοί, παρά τα τεράστια προβλήματα που αντιμετώπισε με το χιονιά το Χαλάνδρι. Καλή επιστροφή και καλή δύναμη σε εκπαιδευτικούς, παιδιά και γονείς», σημείωσε ο δήμαρχος Χαλανδρίου Σίμος Ρούσσος.  
