Title:
Τέσσερα έργα οδοποιίας ύψους 13,1 εκατ. ευρώ θα υλοποιηθούν στο Χαλάνδρι
Description:
Μετά την υπογραφή της σχετικής σύμβασης, πριν λίγες ημέρες, ξεκινά και το δεύτερο έργο ασφαλτοστρώσεων, αξίας 2.000.000 ευρώ, με χρηματοδότηση από το πρόγραμμα Δημοσίων Επενδύσεων, το οποίο θα καλύψει περιοχές στο Πάτημα και το Κάτω Χαλάνδρι. Το έργο, που είχε δημοπρατηθεί από το καλοκαίρι του 2019, είχε καθυστερήσει εξαιτίας ενστάσεων και της δικαστικής διαμάχης μεταξύ των εργοληπτών. Παράλληλα, επανεκκίνησε το μεγαλύτερο από τα έργα οδοποιίας που έχουν εκτελεστεί ποτέ στο Χαλάνδρι, αξίας 6.600.000 ευρώ, που χρηματοδοτείται από ίδιους πόρους. Το έργο ξεκίνησε τον Οκτώβριο του 2021 από την περιοχή της Τούφας και θα καλύψει κυρίως τις περιοχές όπου έχουν ολοκληρωθεί τα δύο έργα ομβρίων που εκτέλεσε ο Δήμος Χαλανδρίου, την περίοδο 2018-2019 και 2020-2021. Ένα τρίτο έργο οδοποιίας, αξίας 2.500.000 ευρώ, που δημοπρατήθηκε το 2021, βρίσκεται σε διαδικασία ανάδειξης τελικού αναδόχου και, αν όλα εξελιχθούν ομαλά με τις γραφειοκρατικές διαδικασίες, θα αρχίσει να εκτελείται έως το τέλος του χρόνου. Τέλος, στον προϋπολογισμό του 2022 έχει προβλεφθεί και τέταρτο έργο οδοποιίας, αξίας 2.000.000 ευρώ, το οποίο αναμένεται να δημοπρατηθεί σε λίγο καιρό. Επισημαίνεται ότι, τα έργα οδοστρώσεων θα ακολουθούν την ολοκλήρωση των δικτύων υποδομής (φυσικού αερίου, οπτικών ινών, ΕΥΔΑΠ και ΔΕΔΔΗΕ), προκειμένου να μην παρατηρείται το φαινόμενο να σκάβονται ξανά δρόμοι που έχουν ασφαλτοστρωθεί. Σίμος Ρούσσος: «Τα έργα υποδομών συνεχίζονται παρά τα τεράστια προβλήματα από τις ανατιμήσεις υλικών» «Μετά τις επεκτάσεις των δικτύων φυσικού αερίου, οπτικών ινών και ΕΥΔΑΠ που εκτέλεσαν οι αρμόδιοι φορείς, ήρθε η ώρα της αποκατάστασης των οδοστρωμάτων. Οι τεράστιες ανατιμήσεις υλικών, δημιουργούν αναπόφευκτα πολύ σημαντικά προβλήματα στην υλοποίηση των έργων οδοστρώσεων αλλά και όλων των έργων υποδομής. Καταβάλλεται όμως κάθε δυνατή προσπάθεια προκειμένου να προχωρήσουν, ώστε το οδικό δίκτυο του Χαλανδρίου να αλλάξει όψη. Αυτή τη στιγμή η πόλη μας είναι ένα τεράστιο εργοτάξιο έργων υποδομής, έργων που δεν είχαν γίνει στην πόλη εδώ και 30 χρόνια. Θα μεσολαβήσει οπωσδήποτε μια σημαντική περίοδος αναστάτωσης, όμως, μετά την ολοκλήρωση των έργων ομβρίων, που δημιούργησαν αντιπλημμυρική ασπίδα 1.800.000τ.μ. στην πόλη, με την υλοποίηση των έργων οδοποιίας, την ανακατασκευή της οδού Ηρώων Πολυτεχνείου και τις εκτεταμένες αναπλάσεις που προωθούνται στις γειτονιές, η εικόνα της πόλης αλλάζει σταδιακά∙ με πολλή δουλειά, πείσμα και υπομονή», σημείωσε ο δήμαρχος Χαλανδρίου Σίμος Ρούσσος.  
