Title:
Κλειστά όλα τα σχολεία και οι παιδικοί σταθμοί στην Αττική τη Δευτέρα - Με τηλεκπαίδευση τα μαθήματα
Description:
Με αφορμή τα έντονα καιρικά φαινόμενα που ξεκίνησαν να εκδηλώνονται σήμερα το πρωί στην Αττική και τις μετεωρολογικές προβλέψεις ότι τα φαινόμενα αυτά θα επιδεινωθούν το επόμενο 24ωρο, με απόφαση του περιφερειάρχη Αττικής Γ. Πατούλη, κατόπιν και σχετικής διαβούλευσης με τους δημάρχους της Αττικής, κλειστά θα είναι αύριο Δευτέρα 6 Φεβρουαρίου όλα τα δημόσια και ιδιωτικά σχολεία Πρωτοβάθμιας και Δευτεροβάθμιας Εκπαίδευσης της Αττικής. Κλειστοί θα είναι και όλοι οι παιδικοί και Βρεφονηπιακοί Σταθμοί της Αττικής, κατόπιν ομόφωνης απόφασης των δημάρχων των οποίων είναι αρμοδιότητά τους. Η συγκεκριμένη απόφαση ελήφθη με στόχο την προστασία της εκπαιδευτικής κοινότητας (μαθητών και εκπαιδευτικού προσωπικού) από ενδεχόμενους κινδύνους μετακίνησης, από και προς τις σχολικές μονάδες. Παράλληλα ελήφθη υπόψιν, το γεγονός ότι μαθητές, εκπαιδευτικό προσωπικό αλλά και γονείς-κηδεμόνες ενδέχεται να μετακινούνται από και προς περιοχές του Νομού Αττικής που αντιμετωπίζουν ιδιαίτερα προβλήματα λόγω της χιονόπτωσης, της χιονόστρωσης αλλά και του παγετού, αλλά και το γεγονός ότι, σύμφωνα και με τις σχετικές οδηγίες της αρμόδιας Υπηρεσίας Πολιτικής Προστασίας, θα πρέπει να περιοριστούν οι μετακινήσεις των πολιτών για την αποφυγή ατυχημάτων και φαινομένων κυκλοφοριακής συμφόρησης. Τέλος κρίθηκε αναγκαία η συγκεκριμένη απόφαση για την εξασφάλιση απαιτούμενου χρόνου για τον καθαρισμό των οδικών αρτηριών του Νομού, καθώς και των προαύλιων χώρων των σχολικών μονάδων. Σχετικά με τη λειτουργία των σχολείων την Τρίτη 7 Φεβρουαρίου, θα εκδοθεί νεότερη ανακοίνωση, αφού αξιολογηθούν τα νεότερα μετεωρολογικά δεδομένα. Ανακοίνωση του Γενικού Γραμματέα Α’ θμιας, Β’ θμιας και Ειδικής Αγωγής και Εκπαίδευσης του Υπουργείου Παιδείας και Θρησκευμάτων Αλ. Κόπτση για την τηλεκπαίδευση Το γραφείο του Γενικού Γραμματέα Πρωτοβάθμιας, Δευτεροβάθμιας Εκπαίδευσης και Ειδικής Αγωγής και Εκπαίδευσης του Υπουργείου Παιδείας και Θρησκευμάτων, Αλέξανδρου Κόπτση, ανακοινώνει: «Αύριο, Δευτέρα 06.02.2023, σε όλες τις περιοχές της χώρας στις οποίες αναστέλλεται η δια ζώσης λειτουργία των σχολικών μονάδων μετά από αποφάσεις Δήμων ή Περιφερειών, θα πραγματοποιηθεί τηλεκπαίδευση. Έχουν ενημερωθεί σχετικά όλοι οι Διευθυντές και οι εκπαιδευτικοί των σχολείων να μεριμνήσουν ώστε να αποσταλούν εντός της ημέρας στους μαθητές και τις μαθήτριες οι σχετικοί σύνδεσμοι σύνδεσης καθώς και τα προγράμματα που θα πραγματοποιηθούν την αυριανή ημέρα».
