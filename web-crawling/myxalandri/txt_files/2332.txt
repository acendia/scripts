Title:
Έφτασε στις Ροβιές της Βόρειας Εύβοιας η αλληλεγγύη του Δήμου Χαλανδρίου
Description:
Οι πολίτες του Χαλανδρίου έγιναν μέρος της τεράστιας αλυσίδας αλληλεγγύης που έχει “αγκαλιάσει” τη Βόρεια Εύβοια, εκεί που η πυρκαγιά έχει κατακάψει μισό εκατομμύριο στρέμματα, σύμφωνα με τις πρώτες εκτιμήσεις, και έχει αφήσει εκατοντάδες συνανθρώπους μας χωρίς σπίτια και περιουσίες. Δύο φορτηγά του Δήμου Χαλανδρίου μετέφεραν και παρέδωσαν στις Ροβιές, την Τρίτη 10 Αυγούστου 2021, τρόφιμα μακράς διαρκείας, βρεφικά είδη και είδη προσωπικής υγιεινής. Την αποστολή του Δήμου με τους αντιδημάρχους Έλενα Χριστούλη, Χάρη Μαυρουδή, Σέργιο Γκάκα και εθελοντές υποδέχτηκε στο 4/θέσιο Δημοτικό Σχολείο Ροβιών ο πρόεδρος της Κοινότητας Ροβιών Θοδωρής Κέρης. Στον χώρο του Δημοτικού Σχολείου, οι κάτοικοι των Ροβιών, που τις προηγούμενες μέρες έδωσαν μάχη με τις φλόγες για να περισώσουν ότι ήταν δυνατόν, έχουν οργανώσει ένα “στρατηγείο” για τη συλλογή των ειδών πρώτης ανάγκης. Από κει τα αγαθά διανέμονται στους περίπου 1.000 πυρόπληκτους στα χωριά Παλαιοχώρι, Καλαμούδι, Δαμιά, Δριμώνας, Μαρούλι, Κούλουρος που είναι στα όρια της Κοινότητας Ροβιών, αλλά και στην Κερασιά, την Κοκκινομηλιά και τη Σήμια εκτός των ορίων της Κοινότητας. «Στα καμένα γεννιέται η ελπίδα», δήλωσε η αντιδήμαρχος Έλενα Χριστούλη, «κυρίως χάρη στην εντυπωσιακή αυτό-οργάνωση των ντόπιων, αλλά και στην τεράστια και συγκινητική κινητοποίηση κόσμου απ’ όλη την Ελλάδα που συμπαραστέκεται με όποιο τρόπο μπορεί. Στις Ροβιές αλλά και τη Λίμνη που επισκεφθήκαμε νωρίτερα έχει στηθεί μια τεράστια ανθρώπινη αλυσίδα αλληλεγγύης με πρωταγωνιστές νέα παιδιά, εθελοντές, αποστολές με είδη πρώτης ανάγκης απ’ όλη την Ελλάδα, κοινωνική κουζίνα στη Λίμνη. Ευτυχώς έχουμε ο ένας τον άλλο». «Ο Δήμος Χαλανδρίου θα συνεχίσει να υποδέχεται στο Κέντρο Νεότητας τις προσφορές των πολιτών και σε συνεννόηση με τους αιρετούς στις πυρόπληκτες περιοχές θα τις παραδώσει όπου υπάρχει ανάγκη», εξήγησε ο αντιδήμαρχος Χάρης Μαυρουδής, τονίζοντας ότι η ανταπόκριση των συμπολιτών μας στην έκκληση για βοήθεια ξεπέρασε κάθε προηγούμενο». Σημειώνεται ότι το υγειονομικό υλικό που συγκεντρώνεται παραδίδεται στον Ερυθρό Σταυρό που το διανέμει ανάλογα με τις κατά τόπους ανάγκες, ενώ οι τροφές για γατιά και σκυλιά παραδίδονται στη φιλοζωική της πόλης μας «Φίλοι των Ζώων Χαλανδρίου», η οποία περιθάλπει τις τελευταίες μέρες 16 γάτες και 10 σκύλους που τραυματίστηκαν στην πύρινη λαίλαπα. Ο Δήμος Χαλανδρίου απευθύνει «ένα μεγάλο “ευχαριστώ” στους συμπολίτες μας που όχι μόνο ανταποκρίθηκαν άμεσα και γενναιόδωρα στη συγκέντρωση των ειδών πρώτης ανάγκης, αλλά συνέδραμαν και τη διαδικασία οργάνωσης της αποστολής». Συνεχίζουμε τη συλλογή ειδών πρώτης ανάγκηςΣυνεχίζουμε στον δρόμο της αλληλεγγύης
