Title:
Μπουλντόζες κατεδαφίζουν ακίνητο στην Περικλέους στο Κάτω Χαλάνδρι για τη διάνοιξη της οδού
Description:
Ένα άλυτο επί δεκαετίες πρόβλημα στην περιοχή του Κάτω Χαλανδρίου βρίσκει επιτέλους τη λύση του, μετά από τις επίμονες και επίπονες προσπάθειες της σημερινής διοίκησης του Δήμου Χαλανδρίου. Πάγιο αίτημα για περισσότερα από 50 χρόνια των περιοίκων να πραγματοποιηθεί η διάνοιξη της οδού Περικλέους, η οποία δεν κατέστη εφικτή καθώς η κατεδάφιση του ακινήτου που την εμπόδιζε, «σκόνταφτε» στο περίπλοκο ιδιοκτησιακό καθεστώτος του. Από την Παρασκευή 12 Ιουνίου 2020 όμως οι μπουλντόζες έπιασαν δουλειά στην Περικλέους. Η κατεδάφιση του ακινήτου ξεκίνησε και το πολυαναμενόμενο έργο της διάνοιξης της οδού δρομολογείται. Η άρση των γραφειοκρατικών εμποδίων που επί σειρά ετών κράτησαν δέσμιους τους περιοίκους και αποτέλεσαν τροχοπέδη για την υλοποίηση και άλλων ζωτικών έργων για τη γειτονιά, κατέστη δυνατή μετά από τις εργώδεις προσπάθειες της σημερινής διοίκησης, οι οποίες κατέληξαν στο να περιέλθει το εν λόγω ακίνητο στην ιδιοκτησία του Δήμου. Προηγήθηκε παρέμβαση της Πολεοδομίας, μετά από τις συνεχείς οχλήσεις του Δήμου, καταλογισμός προστίμων και άσκηση ποινικών διώξεων στους ιδιοκτήτες, προκειμένου να πιεστούν να προχωρήσουν στο ξεκαθάρισμα του ιδιοκτησιακού. Με αφορμή την έναρξη των εργασιών κατεδάφισης του ακινήτου, ο δήμαρχος Χαλανδρίου Σίμος Ρούσσος δήλωσε: «Είναι τεράστια η ικανοποίησή μας γιατί επιτέλους στέφεται με επιτυχία η επίπονη προσπάθεια που καταβάλαμε από την πρώτη ακόμα θητεία μας να αρθούν τα αδιέξοδα που εμπόδιζαν όλα αυτά τα χρόνια την υλοποίηση ενός τόσο σημαντικού έργου. Ο τρόπος όμως βρέθηκε, η κατεδάφιση του ακινήτου ξεκίνησε, η Περικλέους επιτέλους θα διανοιχτεί και παράλληλα θα μπορέσουμε να υλοποιήσουμε και μια σειρά άλλων έργων στην περιοχή που συνδέονται με τη διάνοιξη του δρόμου. Συνεχίζουμε, με μόνο γνώμονα να ανταποκριθούμε πλήρως στις δεσμεύσεις που έχουμε αναλάβει έναντι των Χαλανδραίων».  
