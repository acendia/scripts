Title:
Συμμετοχή σε δράσεις του Συμβουλευτικού Κέντρου Γυναικών Δήμου Χαλανδρίου
Description:
25 Νοεμβρίου - Παγκόσμια Ημέρα για την Εξάλειψη της βίας κατά των Γυναικών “Η βία κατά των γυναικών συνιστά επαίσχυντη παραβίαση των ανθρωπίνων δικαιωμάτων: Δεν κάνει διαχωρισμό μεταξύ συνόρων, πολιτισμών ή πλούτου. Όσο συνεχίζεται, δεν μπορούμε να ισχυριζόμαστε ότι κάνουμε ουσιαστική πρόοδο προς την ισότητα, την ανάπτυξη και την ειρήνη”  (4η Παγκόσμια Διάσκεψη Γυναικών στο Πεκίνο, 1995). Η 25η Νοεμβρίου αποτελεί ημέρα-ορόσημο και αγώνα, καθώς τα ποσοστά της βίας κατά των γυναικών παραμένουν διεθνώς υψηλά, περιλαμβάνοντας ενδοοικογενειακή βία, σεξουαλική παρενόχληση, βιασμούς, ακρωτηριασμούς γεννητικών οργάνων, καταναγκαστικούς γάμους, trafficking και γυναικοκτονίες. Σύμφωνα με τον ΟΗΕ, μία στις 3 γυναίκες παγκοσμίως έχει πέσει θύμα έμφυλης βίας. Ειδικότερα για την Ευρώπη, σύμφωνα με στοιχεία του Οργανισμού Θεμελιωδών Δικαιωμάτων της Ευρωπαϊκής Ένωσης (FRA), μία στις 10 γυναίκες στην ΕΕ έχει υποστεί κάποια μορφή έμφυλης βίας, από την ηλικία των 15 ετών και άνω, μία στις 20 έχει πέσει θύμα βιασμού, μία στις 5 έχει υποστεί σωματική ή/και σεξουαλική βία από νυν ή τέως σύντροφο. Για δεύτερη συνεχόμενη χρονιά, η φετινή Παγκόσμια Ημέρα μας βρίσκει όλες και όλους σε μία ιδιαίτερα δύσκολη συνθήκη λόγω της πανδημίας του covid-19. Η καραντίνα, ο υποχρεωτικός εγκλεισμός και η κοινωνική αποστασιοποίηση, εντείνουν ακόμα περισσότερο τα περιστατικά έμφυλης βίας και δη ενδοοικογενειακής, καθώς οι γυναίκες-θύματα αναγκάζονται να παραμένουν σε ένα τοξικό περιβάλλον με τον δράστη. Η πιο ακραία δε μορφή έμφυλης βίας, η γυναικοκτονία, αποτέλεσμα της ιστορικά και διαχρονικά διαπιστωμένης έμφυλης ανισότητας που ασκείται σε βάρος των γυναικών και των θηλυκοτήτων στο πλαίσιο της πατριαρχίας, παρουσιάζει φέτος στην Ελλάδα τον σοκαριστικό και τραγικό αριθμό των 13 δολοφονιών. Στο πλαίσιο της φετινής Παγκόσμιας Ημέρας για την Εξάλειψη της βίας κατά των Γυναικών, το Συμβουλευτικό Κέντρο Γυναικών Δήμου Χαλανδρίου θα συμμετάσχει στις εξής δράσεις: Τρίτη, 23/11/2021: Διαδικτυακή εκδήλωση με θέμα “Γυναικοκτονία, η ακραία μορφή της έμφυλης βίας”, που διοργανώνει η Δημοτική Επιτροπή Ισότητας του Δήμου Χαλανδρίου, στις 19:00. Σάββατο, 27/11/2021: Ημερίδα του Δήμου Μαραθώνα και της Δημοτικής Επιτροπής Ισότητας με θέμα “Βία κατά των γυναικών - Ένα αθέατο έγκλημα”, η οποία θα λάβει χώρα στο Μουσείο Μαραθωνίου Δρόμου, στις 18:00. Σκοπός η ενδυνάμωση κάθε γυναίκας που αντιμετωπίζει οποιασδήποτε μορφής δυσκολίες. Σημειώνεται ότι, το Συμβουλευτικό Κέντρο Γυναικών του Δήμου Χαλανδρίου, με σκοπό την πρόληψη και την αντιμετώπιση της έμφυλης βίας, ξεκίνησε τη λειτουργία του τον Ιούνιο του 2013, σε συνεργασία με τη Γενική Γραμματεία Ισότητας των Φύλων και είναι συγχρηματοδοτούμενο από το ΕΣΠΑ. Των υπηρεσιών του, που παρέχονται δωρεάν, μπορούν να ωφεληθούν γυναίκες από κάθε περιοχή και προέλευση. Γυναίκες που έχουν βιώσει οποιαδήποτε μορφή βίας (ψυχολογική, λεκτική, οικονομική, σεξουαλική, σωματική) στο οικογενειακό, το επαγγελματικό ή το ευρύτερο κοινωνικό περιβάλλον, αλλά και γυναίκες που βιώνουν μια ψυχοπιεστική συνθήκη ζωής (ανεργία, μονογονεϊκή οικογένεια, μετανάστευση, ειδικές δυσκολίες, κ.ά.) μπορούν να απευθύνονται στο Κέντρο για συμβουλευτική, ψυχολογική παρέμβαση, επαγγελματική συμβουλευτική, νομικές συμβουλές και παραπομπές σε άλλες συνεργαζόμενες δομές, όποτε αυτό χρειάζεται. Σκοπός του κέντρου είναι η ενδυνάμωση κάθε γυναίκας που αντιμετωπίζει οποιασδήποτε μορφής δυσκολίες, ώστε να αναλάβει η ίδια την ευθύνη για την προσωπική, επαγγελματική, οικογενειακή και ευρύτερη κοινωνική της ζωή. Το Κέντρο στελεχώνεται από έμπειρο και εκπαιδευμένο επιστημονικό προσωπικό, κοινωνική λειτουργό, ψυχολόγο και νομικό. Στοιχεία επικοινωνίας:Διεύθυνση: Στρ. Αλ. Παπάγου 7, ΧαλάνδριE-mail: womenaidhalandri@gmail.comΤηλέφωνο: 210-6899916  
