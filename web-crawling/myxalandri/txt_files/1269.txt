Title:
Αποκριάτικο ξεφάντωμα για μικρούς και μεγάλους στο Χαλάνδρι
Description:
Το Σάββατο 17 Φεβρουαρίου τελικά οι αποκριάτικες εκδηλώσεις στο Χαλάνδρι Αναβάλλονται λόγω καιρού οι αποκριάτικες εκδηλώσεις στο Χαλάνδρι,&amp;nbsp;για την Παρασκευή 16 Φεβρουαρίου 2018 ****** Μια μεγάλη αποκριάτικη γιορτή θα διοργανώσει το Σάββατο 10 Φεβρουαρίου 2018 στην κεντρική πλατεία της πόλης ο Δήμος Χαλανδρίου. Στο λαϊκό γλέντι της φετινής Αποκριάς μικροί και μεγάλοι θα διασκεδάσουν με την παρουσίαση αποκριάτικων δρώμενων, θα χορέψουν, θα τραγουδήσουν, θα φάνε και θα πιούνε. Τον ρυθμό της Αποκριάς θα δίνει τις πρωινές ώρες στην πόλη η Φιλαρμονική του Δήμου Χαλανδρίου παίζοντας αποκριάτικες μελωδίες. Τα παιδιά θα έχουν την ευκαιρία να διασκεδάσουν μέχρι το μεσημέρι στο φουσκωτό σπίτι του κλόουν και στο φουσκωτό αποκριάτικο διαδραστικό σπιτάκι, τα οποία θα τοποθετηθούν στην κεντρική πλατεία, καθώς και να μασκαρευτούν από το εργαστήριο face painting που θα δώσει έναν ξεχωριστό καρναβαλίστικο χαρακτήρα. Μάγοι και ακροβάτες του τσίρκου &quot;CACHIVACHE&quot; θα μαγέψουν μικρούς και μεγάλους θεατές μέσα από ένα θέαμα με ζογκλερικά, ακροβατικά, με συνοδεία ζωντανής μουσικής σε ρυθμούς Latin και Swing. Oι συμμετέχοντες στην αποκριάτικη γιορτή θα πάρουν μέρος στην παρέλαση των καλλιτεχνών καρναβαλιστών από τις &quot;Μορφές Έκφρασης&quot;, των οποίων οι καλλιτέχνες με συνοδεία μουσικών οργάνων (γκάιντα, κλαρίνο, κιθάρα και νταούλι) θα τραγουδήσουν αποκριάτικα τραγούδια στους πεζόδρομους της πόλης και θα τυλίξουν το γαϊτανάκι σε διάφορα σημεία. Το γλέντι θα φτάσει στο αποκορύφωμά του στις 7:00 το απόγευμα με την έναρξη της μουσικής παράστασης πενταμελούς παραδοσιακής ορχήστρας (κλαρίνο, βιολί, λαούτο, κρουστά, τραγούδι) και θα κρατήσει μέχρι αργά με παραδοσιακούς ρυθμούς και τραγούδια. Στην αποκριάτικη βραδιά θα συμμετέχουν πολιτιστικοί σύλλογοι του Χαλανδρίου δίνοντας τη δική τους νότα. Το Ίδρυμα Ζήση, το Λύκειο Ελληνίδων και η Ένωση Ηπειρωτών θα παρουσιάσουν δρώμενα από διάφορες περιοχές της Ελλάδας. Το Εθνομουσικολογικό Ίδρυμα Π. Ζήση παρουσιάζει αναπαράσταση του δρώμενου της «λαμπαδηφορίας», νεότερο έθιμο της Νάξου το οποίο πλέον έχει ενταχθεί στην παράδοση του νησιού. Άνθρωποι ντυμένοι στα λευκά με πρόσωπα βαμμένα στα άσπρα, φορώντας στάχυα στα μαλλιά και στη μέση και κρατώντας δάδες, θα ξεχυθούν στους δρόμους του δήμου με αλαλαγμούς και υπό τον ήχο κρουστών οργάνων για να ενώσουν το κέφι με τη μυσταγωγία σε έναν αρχέγονο συμβολισμό της νίκης του φωτός κατά του σκότους, της άνοιξης κατά του χειμώνα. Το δρώμενο της λαμπαδηφορίας θα πλαισιωθεί από χορούς της μουσικοχορευτικής παράδοσης της Νάξου. Το Περιφερειακό Τμήμα Χορού Χαλανδρίου του Λυκείου των Ελληνίδων παρουσιάζει αποκριάτικα έθιμα και χορούς της Νάουσας Ημαθίας. Στα πρότυπα των μπουλουκιών του ιδιαίτερου, λόγω και των τελετουργικών μεταμφιέσεων, τοπικού εθίμου «Γενίτσαροι και Μπούλες», χορευτές και μουσικοί θα κινηθούν μέσα στα στενά της πόλης με πατινάδες για να καταλήξουν μαζί με το κοινό στην πλατεία. Εκεί το δρώμενο θα κορυφωθεί με τους χαρακτηριστικούς χορούς Μακρυνίτσα, Μελεκέ, Νιζάμικο και Μουσταμπέικο. Η Ένωση Ηπειρωτών Χαλανδρίου με παραδοσιακά τραγούδια και δρώμενα υπόσχεται να δώσει μέσα από τις αποκριάτικες μάσκες «μιαν ευκαιρία απελευθέρωσης των ανθρώπων από το μέτρο και την εγκράτεια». Οι Ηπειρώτες του Χαλανδρίου μας καλούν να γλεντήσουμε μαζί τους με την καρδιά μας πετώντας τις άλλες “μάσκες”, αυτές «των παγερών προσώπων στους καιρούς του ατομισμού και της αποξένωσης, που βασανίζουν τις ψυχές μας». Το αποκριάτικο ξεφάντωμα δεν θα μπορούσε να γίνει χωρίς το άφθονο κρασί αλλά και τα σουβλάκια τα οποία θα ψήσουν και θα μοιράσουν στον κόσμο οι Πρόσκοποι Χαλανδρίου.&amp;nbsp; Ο Δήμος Χαλανδρίου καλεί τους κατοίκους και τους επισκέπτες της πόλης στη μεγάλη ανοιχτή γιορτή της Αποκριάς!&amp;nbsp; &amp;nbsp;
