Title:
Ανάληψη ευθύνης για την επίθεση με χειροβομβίδα στο ρωσικό προξενείο στο Χαλάνδρι
Description:
Την ευθύνη για την επίθεση με χειροβομβίδα στο ρωσικό προξενείο ανέλαβε η οργάνωση «Σκευωρία Εκδίκησης FAI/IRF - Πυρήνας Mikhail Zhlobitsky» Σε ανάληψη της επίθεσης με χειροβομβίδα σε βάρος του ρωσικού προξενείου στο Χαλάνδρι που σημειώθηκε στις 22 Μαρτίου προχώρησε η «Σκευωρία Εκδίκησης FAI/IRF - Πυρήνας Mikhail Zhlobitsky». Με ανάρτηση σε ιστοσελίδα του αντιεξιουσιαστικού χώρου, η ομάδα δηλώνει «αλληλεγγύη στους αναρχικούς Yuliy Boyarshinov, Vasiliy Kuksov, Dmitriy Pchelintsev, Arman Sagynbaev, Andrey Chernov, Ilya Shakurskiy, Igor Shishkin, Viktor Filinkov, στους συλληφθέντες της 1ης Φλεβάρη του 2019 από τη ρωσική FSB και τον Azat Miftahov». Το χρονικό της επίθεσης Στις 3:20 το πρωί της 22ας Μαρτίου, μια μηχανή με δύο άτομα πέρασε έξω από το ρωσικό προξενείο και ένας εκ των αγνώστων πέταξε τη χειροβομβίδα κάτω από το κουβούκλιο του σκοπού. Αμέσως μετά, εξαφανίστηκαν. Η χειροβομβίδα εξερράγη και προκάλεσε μικρές υλικές ζημιές. Εκείνη την ώρα δεν υπήρχε φρουρός μέσα στο κουβούκλιο, ωστόσο το περιστατικό έγινε αντιληπτό από τους υπαλλήλους του προξενείου. Οι υπάλληλοι, που άκουσαν τον κρότο, γύρισαν πίσω το βίντεο από τις κάμερες ασφαλείας, διαπίστωσαν ακριβώς τι είχε συμβεί και ενημέρωσαν τις ελληνικές Αρχές με καθυστέρηση. Η αστυνομία εντόπισε μάλιστα μια καμένη μηχανή στις 4 τα ξημερώματα στα Εξάρχεια, με τις Αρχές να εκτιμούν ότι πρόκειται για το όχημα που χρησιμοποιήθηκε από τους δράστες της επίθεσης στο ρωσικό προξενείο. Υπήρχε προειδοποίηση για χτύπημα σε ρωσικό στόχο Σύμφωνα με ρεπορτάζ του Βασίλη Λαμπρόπουλου στο in.gr, έγγραφο-προειδοποίηση για επίθεση εναντίον του Προξενείου της Ρωσίας είχε συντάξει η ΕΛ.ΑΣ στις 22 Φεβρουαρίου 2019, χωρίς όμως να αποτραπεί ή να υπάρξει κάποια εκ των προτέρων αντίδραση στην επίθεση. Στο έγγραφο η ΕΛ.ΑΣ ζητούσε προστασία των ρωσικών στόχων και ανεφέρε για τα μέτρα ασφαλείας «να εκδηλώνονται ανελλιπώς ουσιαστικά και με διαρκή ένταση» και να δοθούν εντολές για «αυξημένη επαγρύπνηση, ετοιμότητα και αποφυγή εφησυχασμού». Στις 20 Φεβρουαρίου μάλιστα, το ρωσικό προξενείο βρέθηκε στο στόχαστρο ομάδας αναρχικών, οι οποίοι άνοιξαν πανό με συνθήματα συμπαράστασης για Ρώσους αναρχικούς. Οπως ανέφεραν τότε «τριάντα περίπου σύντροφοι/συντρόφισσες συγκεντρωθήκαμε έξω από το προξενείο της Ρωσίας στην Αθήνα, αναρτήσαμε πανό, πετάξαμε τρικάκια, φωνάξαμε και γράψαμε συνθήματα ενάντια στα βασανιστήρια και τις διώξεις που ασκεί το ρώσικο κράτος εναντίον αναρχικών και αντιφασιστών». Πηγή:&amp;nbsp;www.in.gr Σχετικά άρθρα:&amp;nbsp; Αναρχικοί άνοιξαν πανό και πέταξαν φέιγ βολάν στο ρωσικό προξενείο στο Χαλάνδρι Χειροβομβίδα εξερράγη στο ρωσικό Προξενείο στο Χαλάνδρι &amp;nbsp;
