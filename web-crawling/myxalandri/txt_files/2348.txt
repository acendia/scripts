Title:
Ασκήσεις για την αντιμετώπιση δασικών πυρκαγιών με συμμετοχή της Π.Ε. Βόρειου Τομέα Αθηνών
Description:
Στη διενέργεια ασκήσεων επί πεδίου και επί χάρτου για την αντιμετώπιση δασικών πυρκαγιών, προχώρησε η Αυτοτελής Διεύθυνση Πολιτικής Προστασίας της Περιφέρειας Αττικής, στην Περιφερειακή Ενότητα του Βόρειου Τομέα Αθηνών, την Τρίτη και την Τετάρτη 7 &amp; 8 Μαΐου 2019 με την κωδική ονομασία «ΦΑΕΘΩΝ 2019». Η πρώτη διενεργήθηκε την Τρίτη (7/5/2019) επί πεδίου και ήταν εκπαιδευτική άσκηση προσομοίωσης δασικής πυρκαγιάς στον ορεινό όγκο του Υμηττού στον Δήμο Παπάγου-Χολαργού. Σκοπός της άσκησης ήταν η δοκιμή και η εξάσκηση των δεξιοτήτων των Εθελοντικών Οργανώσεων Πολιτικής Προστασίας καθώς και ο έλεγχος της κινητοποίησης της Αυτοτελούς Διεύθυνσης Πολιτικής Προστασίας και άλλων εμπλεκόμενων φορέων σε επιχειρησιακό επίπεδο υπό τον συντονισμό του Πυροσβεστικού Σώματος. Η δεύτερη άσκηση πραγματοποιήθηκε την Τετάρτη (8/5/2019) επί χάρτου και διοργανώθηκε από την Αυτοτελή Διεύθυνση Πολιτικής Προστασίας με τη συνεργασία της Περιφερειακής Ενότητας Βόρειου Τομέα Αθηνών και του Δήμου Πεντέλης στην αίθουσα πολλαπλών χρήσεων του πρώην Δημαρχείου ΔΚ Πεντέλης. Αντικειμενικός στόχος της άσκησης, ήταν ο έλεγχος μέρους του επιχειρησιακού σχεδιασμού για την αντιμετώπιση κινδύνων από δασικές πυρκαγιές στην Π.Ε. Βόρειου Τομέα Αθηνών καθώς και η ευαισθητοποίηση των πολιτών σε θέματα μέτρων πρόληψης και αυτοπροστασίας. Η Αντιπεριφερειάρχης Βόρειου Τομέα Αθηνών Σοφία Κορωναίου, παρακολούθησε και τις δυο ασκήσεις και σε σύντομο χαιρετισμό της σημείωσε: «Η διενέργεια ασκήσεων για την αντιμετώπιση δασικών πυρκαγιών αποτελεί επιτακτική ανάγκη για να πετύχουμε την καλύτερη δυνατή προετοιμασία ενόψει της αντιπυρικής περιόδου. Διαμορφώνουμε τις απαραίτητες συνεργασίες δουλεύοντας τόσο στον σχεδιασμό όσο και σε πραγματικές συνθήκες. Είμαστε η πρώτη Περιφερειακή Ενότητα που συμμετέχουμε σε ασκήσεις ανάλογου επιπέδου, προσομοιώνοντας πραγματικές συνθήκες δασικής πυρκαγιάς. Η Περιφερειακή Ενότητα Βόρειου Τομέα Αθηνών συνεργάστηκε άψογα με την Αυτοτελή Διεύθυνση Πολιτικής Προστασίας τον Δήμο Παπάγου-Χολαργού και τον Δήμο Πεντέλης συμμετέχοντας στις ασκήσεις βάσει των αρμοδιοτήτων της». Η άσκηση επί πεδίου διενεργήθηκε υπό το συντονισμό του Διοικητή Πυροσβεστικών Υπηρεσιών Αθηνών Αρχιπύραρχου Χρήστου Λάμπρη, παρουσία του Δημάρχου Ηλία Αποστολόπουλου και εκτός των εκπροσώπων της Περιφέρειας Αττικής, του Δήμου και του Πυροσβεστικού Σώματος, έλαβαν μέρος με διάφορους ρόλους (ασκούμενοι, παρατηρητές, αξιολογητές) αλλά και σε σημαντικές υποστηρικτικές δράσεις μέλη και εκπρόσωποι από διάφορους Φορείς και Εθελοντικές Οργανώσεις. Στην άσκηση επί χάρτου συμμετείχαν ο Δήμαρχος Πεντέλης κ. Δημήτριος Στεργίου-Καψάλης, ο Αντιδήμαρχος κ. Ιωάννης Ξανθάκος, ο Δασάρχης Πεντέλης κ. Θανάσης Ρέππας, ο Διοικητής Πυροσβεστικών Υπηρεσιών Ανατολικής Αττικής κ. Χαράλαμπος Χιώνης, ο Πρόεδρος του Συνδέσμου για την Προστασία και την Ανάπλαση του Πεντελικού (ΣΠΑΠ) κ. Βλάσης Σιώμος, ο Διοικητής του 12ου Πυροσβεστικού Σταθμού Παλλήνης, κ. Κώστας Ιωάννη, ο Προϊστάμενος του Τμήματος Ελέγχου και Παρακολούθησης Σχεδίων της Γενικής Γραμματείας Πολιτικής Προστασίας κ. Φοίβος Σταμπολιάδης, ενώ την άσκηση παρακολούθησαν (ασκούμενοι, και παρατηρητές) εκπρόσωποι του Πυροσβεστικού Σώματος, της Ελληνικής Αστυνομίας, των Ενόπλων Δυνάμεων, Εθελοντικών Οργανώσεων Πολιτικής Προστασίας, της ΔΕΔΔΗΕ, της ΕΥΔΑΠ, του ΕΚΑΒ, του ΕΚΕΠΥ κ.ά. &amp;nbsp;
