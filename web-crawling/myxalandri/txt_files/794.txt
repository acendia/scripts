Title:
“Αγαπάμε το Χαλάνδρι”: 200.000€ για το «γιοφύρι της Σολωμού» έχουν πληρώσει οι Χαλανδραίοι μέχρι στιγμής
Description:
Ανακοίνωση της δημοτικής παράταξης “Αγαπάμε το Χαλάνδρι”, αναφορικά με τη μίσθωση του κτιρίου επί της οδού Σολωμού στο Χαλάνδρι: Τον περασμένο Δεκέμβριο θέσαμε στον κ. Ρούσσο καίρια ερωτήματα σχετικά με την 27μηνη καθυστέρηση εργασιών του κτιρίου της οδού Σολωμού 10, όπου πρόκειται να μεταφερθούν μελλοντικά υπηρεσίες του δήμου Χαλανδρίου. Τρείς μήνες μετά υποχρεωνόμαστε να επανέλθουμε, γιατί δυστυχώς, μετά από αυτοψία, που διεξήγαμε, το κτίριο εξακολουθεί να παραμένει ημιτελές παρά τις «εκτεταμένες εργασίες», όπως μας είχε διαβιβαστεί! Αντίθετα, βέβαια, η 5ετής σύμβαση που έχει υπογράψει ο Δήμος από τον Σεπτέμβριο του 2020, με εργολαβική εταιρεία συνεχίζει να υλοποιείται κανονικότατα, με το μηνιαίο κόστος να ανέρχεται στα 6.500 ευρώ! Δηλαδή, μετά από 30 μήνες οι πολίτες του Χαλανδρίου -γιατί για δικά τους χρήματα πρόκειται και όχι του κ. Ρούσσου- έχουν πληρώσει 195.000 ευρώ για ένα έργο, που έχει εξελιχθεί σε «γιοφύρι της... Σολωμού» κι’ είναι άγνωστο πότε τελικά θα παραδοθεί! Ζητάμε εκ νέου, λοιπόν, από την δημοτική αρχή να ξεκαθαρίσει: Ποια εργολαβική εταιρεία έχει αναλάβει το έργο; Διότι, αν και σύμφωνα με την προηγούμενη απάντησή της, είχε επικαλεστεί ότι γίνεται με «ίδια μέσα και ιδίους πόρους» διαπιστώσαμε, ότι κάτι τέτοιο δεν ισχύει. Πότε -επιτέλους- θα ολοκληρωθούν οι «εκτεταμένες εργασίες» και δοθεί προς χρήση το κτίριο στην οδό Σολωμού 10; Υπάρχουν, μήπως άλλες εκκρεμότητες, που προκαλούν τη σχεδόν τρίχρονη καθυστέρηση του έργου; Η παράταξη «Αγαπάμε το Χαλάνδρι» ζητάει από τον κ. Ρούσσο να κατανοήσει, ότι οφείλει να δώσει εξηγήσεις «εδώ και τώρα». Γιατί, πολύ απλά, τα 195.000 ευρώ -έως σήμερα- δεν είναι δικά του αλλά των δημοτών του Χαλανδρίου, που για «κτίριο ακούν και κτίριο δεν βλέπουν» μετά από 30 μήνες.   Σχετικά άρθρα: “Χαλάνδρι σε Δράση”: 175.000 € για ένα άδειο κτίριο επί 27 μήνες! Δήμος Χαλανδρίου: «Η κ. Αγαπητού θα έπρεπε να γνωρίζει τις διαδικασίες» “Χαλάνδρι σε Δράση”: Κ. Ρούσσο απαντάτε «περί ανέμων και υδάτων» κι όχι επί της ουσίας
