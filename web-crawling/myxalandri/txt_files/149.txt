Title:
“Έλαμψε” το κτήριο Νόμπελ με τα έργα του σπουδαίου φωτογράφου Τάσου Βρεττού
Description:
Το κτήριο Νόμπελ μεταμορφώθηκε το βράδυ της Παρασκευής, στα εγκαίνια της εξαίρετης έκθεσης του Τάσου Βρεττού, στο Κέντρο Τέχνης και Πολιτισμού, που η σημερινή διοίκηση του Δήμου οραματίστηκε ότι αξίζει στην πόλη του Χαλανδρίου. «Το Αίνιγμα του Δάσους» του διεθνώς αναγνωρισμένου Τάσου Βρεττού αποκάλυψε μέσα από τις φωτογραφίες του δημιουργού, αλλά και το οπτικοακουστικό υλικό που τις περιέβαλε, μια εμπειρία μοναδική. Αποκάλυψε τη βιωμένη εμπειρία του δημιουργού από το προσωπικό του ταξίδι στα καμένα δάση της Αττικής, αλλά και τα ζωντανά, μια εμπειρία που απλόχερα μοιράστηκε στους εκατοντάδες επισκέπτες που τίμησαν με την παρουσία τους τα εγκαίνια της έκθεσης. Ο ημιτελής, βιομηχανικός χώρος του κτηρίου Νόμπελ αποδείχτηκε, όπως επισήμανε και η επιμελήτρια της έκθεσης Νάντια Αργυροπούλου, ιδανικός για να φιλοξενήσει και να αναδείξει το έργο του καλλιτέχνη. Ο ίδιος ο δημιουργός δεν έκρυψε τη χαρά του που μετά από 40 χρόνια εκθέτει και πάλι στο Χαλάνδρι. «Είμαι χαρούμενος που ο χώρος του Νόμπελ αποκτά ζωή, είμαι χαρούμενος, λόγω εντοπιότητας, είμαι Χαλανδραίος, που μετά 40 χρόνια από την πρώτη έκθεσή μου στο Χαλάνδρι, στο Αετοπούλειο Πολιτιστικό Κέντρο, μια έκθεσή μου φιλοξενείται πάλι στο Χαλάνδρι. Ευχαριστώ τον δήμαρχο Χαλανδρίου Σίμο Ρούσσο, τους αντιδημάρχους Σέργιο Γκάκα και Έλενα Χριστούλη, την επιμελήτρια της έκθεσης Νάντια Αργυροπούλου, όλους τους συντελεστές της έκθεσης, όλους τους εργαζόμενους του Δήμου που δούλεψαν πολύ για την προετοιμασία, την ασφάλεια και την καθαριότητα του κτιρίου και όλους εσάς που είστε σήμερα εδώ. Ευχαριστώ!», σημείωσε ο δημιουργός Τάσος Βρεττός, υποδεχόμενους τους επισκέπτες της έκθεσης. Σίμος Ρούσσος: «Ο Τάσος Βρεττός έκανε στην πόλη διπλό δώρο» Από την πλευρά του ο δήμαρχος Χαλανδρίου Σίμος Ρούσσος αναφέρθηκε στον άρρηκτο δεσμό του Τάσου Βρεττού με το Χαλάνδρι, από όπου και οι εικόνες των παιδικών του χρόνων που καθόρισαν την πορεία του ως φωτογράφου, και υποστήριξε: «Η φωτογραφική ματιά του Τάσου Βρεττού, χαρακτηρίζεται από ευαισθησία, ακόμα και όταν χειρίζεται σκληρά θέματα, προκαλεί μια συγκίνηση σε όλους μας, χωρίς να καταφεύγει στον εύκολο εντυπωσιασμό που είναι τόσο συνηθισμένος στην εποχή μας. Θέλω να τον ευχαριστήσω εκ μέρους του Δημοτικού Συμβουλίου και όλων των Χαλανδραίων, για το διπλό δώρο που κάνει στην πόλη μας. Πριν από όλα γιατί, τα ανέκδοτα αυτά έργα του μάς θυμίζουν το χρέος που έχουμε απέναντι στη Φύση, τα πράγματα και τα δέντρα που, όπως έχει δηλώσει ο Τάσος Βρεττός, σκέφτονται και ίσως καλύτερα από τους ανθρώπους. Το δεύτερο δώρο του είναι ότι δίνει ζωή και ταυτότητα σε ένα νεκρό μέχρι χθες κτίριο, μιας και αυτή η ημιτελής κατασκευή που απέκτησε ο Δήμος πριν από μερικά χρόνια, θα γίνει, φιλοδοξούμε, το κέντρο Τεχνών και Πολιτισμού που έχει ανάγκη και που αξίζει στην πόλη μας. Τον  ευχαριστούμε και για τα δύο δώρα». «Το Νόμπελ θα γίνει σημείο αναφοράς για την Αθήνα και διεθνώς» Στις εξαιρετικές δυνατότητες του κτιρίου Νόμπελ αναφέρθηκε η επιμελήτρια της έκθεσης Νάντια Αργυροπούλου, λέγοντας χαρακτηριστικά: «Ως επιμελήτρια και ιστορικός τέχνης είμαι ενθουσιασμένη, το ίδιο και ο επιμελητής Γιώργος Τζιρτζιλάκης, με τις δυνατότητες που έχει αυτός ο χώρος. Αυτού του τύπου τα εγχειρήματα ζουν όταν τα αγκαλιάζουν οι τοπικές κοινωνίες. Το εύχομαι για την περίπτωση του Νόμπελ. Μόνο όταν η ίδια η κοινωνία διεκδικήσει και υποστηρίξει το χώρο με κάθε τρόπο, ο χώρος αυτός θα γίνει σημείο αναφοράς, όχι μόνο για την Αθηνά, αλλά διεθνώς». Η ίδια έκανε ξεχωριστή αναφορά στο «δημόσιο πρόγραμμα εξαιρετικών ομιλιών με κορυφαίους συμμετόχους από το χώρο της λογοτεχνίας, της αρχιτεκτονικής, της τέχνης», το όποιο, όπως είπε, συναποφασίστηκε με τον Δήμο Χαλανδρίου. Ο Τάσος Βρεττός αφιέρωσε την έκθεση στον φίλο και μέντορά του, τον πολύ σημαντικό άνθρωπο και φωτογράφο, όπως είπε, τον άνθρωπο που τον έβαλε στον υπέροχο κόσμο της φωτογραφίας, τον επίσης Χαλανδραίο Μιαούλη, που δεν είναι πια μαζί μας. Την εκδήλωση πλαισίωσε με έναν live αυτοσχεδιασμό ηλεκτρονικής μουσικής το σχήμα Elephants in the room. Πλήθος κόσμου Τα εγκαίνια της έκθεσης «Το Αίνιγμα του Δάσους» τίμησαν με την παρουσία τους, μεταξύ άλλων, η πρώην υπουργός Λούκα Κατσέλη, ο πρώην υπουργός και νυν επικεφαλής της δημοτικής παράταξης «Αθήνα είσαι εσύ» Παύλος Γερουλάνος, το μέλος της Κεντρικής Επιτροπής του ΣΥΡΙΖΑ Αννέτα Καββαδία, η αναπληρώτρια εκπρόσωπος Τύπου του ΣΥΡΙΖΑ Τάνια Καραγιάννη, η συντονίστρια Πολιτισμού του ΣΥΡΙΖΑ Άννα Χατζησοφιά, οι περιφερειακοί σύμβουλοι Χρήστος Καραμάνος και Γιώργος Μπαλάφας, ο υπεύθυνος Marketing &amp;amp; Επικοινωνίας με ΟΤΑ της ΕΕΑΑ Δημήτρης Παπασωτηρίου, η διευθύντρια του Μουσείου Μπενάκη Ειρήνη Γερουλάνου, η πρόεδρος του ΔΣ της Ελευσίνας Πολιτιστική Πρωτεύουσα της Ευρώπης Δέσποινα Γερουλάνου, ο σκηνογράφος Διονύσης Φωτόπουλος, ο εικαστικός Άγγελος Παπαδημητρίου, η υψίφωνος Τζίνα Πούλου, η τραγουδίστρια Πέγκυ Ζήνα και πλήθος εικαστικών της παλαιότερης και νεότερης γενιάς, φωτογράφοι, ιστορικοί και θεωρητικοί της Τέχνης.  Επίσης, παραβρέθηκαν οι πρώην δήμαρχοι Χαλανδρίου Κώστας Παττακός και Γιώργος Κουράσης, η υποψήφια δήμαρχος Χαλανδρίου Κρίστη Αγαπητού, ο επικεφαλής της παράταξης «Μένω στο Χαλάνδρι» Νίκος Πράσσος, οι αντιδήμαρχοι Σέργιος Γκάκας και Έλενα Χριστούλη, στους οποίους ανήκει και η ιδέα της φιλοξενίας της συγκεκριμένης έκθεσης στο κτίριο Νόμπελ, Δημήτρης Χριστουλάκης, Ιωάννα Αθανασάτου, Κώστας Ευθυμίου, Κώστας Γερολυμάτος, Χάρης Μαρουδής, δημοτικοί σύμβουλοι όλων των παρατάξεων, δημοσιογράφοι και πλήθος κόσμου.  Διάρκεια έκθεσης Παρασκευή 4/11/2022 έως Κυριακή 11/12/2022 Ώρες λειτουργίας: Τετάρτη – Παρασκευή 17:30-21:30 Σάββατο &amp;amp; Κυριακή 12:00-18:00 Κτήριο «Νόμπελ» – Χώρος πολιτισμού Δήμου Χαλανδρίου (Ήβης 30 &amp;amp; Τυμφρηστού, Χαλάνδρι) ΠΡΟΣΒΑΣΗ Mετρό - γραμμή 3, στάση Χαλάνδρι | ΟΑΣΑ - γραμμή 447, στάση Αρδηττού Επικοινωνία: saprofyta@gmail.com
