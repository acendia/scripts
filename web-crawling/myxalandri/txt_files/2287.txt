Title:
Ο Σωτήρης Λαπιέρης επικεφαλής της πρωτοβουλίας πολιτών &quot;Χαλάνδρι Ενάντια&quot;
Description:
Ανακοίνωση υποψήφιου δημάρχου της πρωτοβουλίας πολιτών &quot;Χαλανδρι Ενάντια&quot;: Στη δεύτερη ανοιχτή συγκέντρωση της πρωτοβουλίας πολιτών Χαλάνδρι ΕΝ.ΑΝΤΙ.Α. – Ενότητα-Αντίσταση-Αλληλεγγύη, στις 21/04 στο Κάτω Χαλάνδρι, ανακοινώθηκε ο επικεφαλής του ψηφοδελτίου της για τις αυτοδιοικητικές εκλογές 2019, ο Σωτήρης Λαπιέρης. Ο Σωτήρης Λαπιέρης είναι 28 χρονών, απόφοιτος του τμήματος πολιτικής επιστήμης και δημόσιας διοίκησης του πανεπιστημίου Αθηνών και κάτοχος μεταπτυχιακού «Εθνικής και Ενωσιακής Διοίκησης» του τμήματος Δημόσιας Διοίκησης του Πάντειου πανεπιστημίου. Απόφοιτος της Εθνικής Σχολής Δημόσιας Διοίκησης και Αυτοδιοίκησης (ΕΣΔΔΑ) και εργάζεται στο Συνήγορο του Πολίτη. Κατά τις σπουδές του ανέπτυξε ερευνητικό έργο επί των νεοφιλελεύθερων κατευθύνσεων του ΟΟΣΑ για την Δημόσια Διοίκηση, για τις νέες μορφές δημοσιονομικής πειθαρχίας και λιτότητας και για την συσχέτιση του ελληνικού συστήματος έρευνας με τα ευρωπαϊκά κονδύλια. Στο Χαλάνδρι δραστηριοποιήθηκε ως μέλος της «Αντίστασης με τους Πολίτες του Χαλανδρίου» και υποψήφιος δημοτικός σύμβουλος στο ψηφοδέλτιο της στις εκλογές του 2010 και του 2014. Συμμετείχε στην Αντιφασιστική Πρωτοβουλία Νέων Χαλανδρίου «Σβήστε τους» και ενεργό μέλος στην Επιτροπή Αγώνα ενάντια στους Πλειστηριασμούς στο Χαλάνδρι. Πρόσφατα συμμετείχε στους αγώνες της «Πρωτοβουλίας Κατοίκων ενάντια στις Κεραίες στο Κάτω Χαλάνδρι». Πολιτικοποιήθηκε αρχικά στο μαθητικό κίνημα, ως μέλος της ΚΝΕ (2005-2008), όντας πρόεδρος 15μελούς στο 4ο Λύκειο Χαλανδρίου την περίοδο των αγώνων ενάντια στην αναθεώρηση του άρθρου 16. Συμμετείχε ενεργά στο φοιτητικό κίνημα, μέσα από τις γραμμές των ΕΑΑΚ, κατά την περίοδο της έκρηξης του Δεκέμβρη του 2008,στις κινητοποιήσεις ενάντια στον νόμο Διαμαντοπούλου και στον αγώνα ενάντια στην διαθεσιμότητα του προσωπικού των ΑΕΙ-ΤΕΙ το 2013 (νόμος Μητσοτάκη). Κατά την φοίτηση του στην ΕΣΔΔΑ διατέλεσε μέλος του ΔΣ του Δημοσιοϋπαλληλικού Συλλόγου Σπουδαστών ΕΣΔΔΑ. Η ανάδειξη του επικεφαλής του ψηφοδελτίου, δεν αποτελεί για εμάς επιλογή ενός «εκλεκτού», «φωστήρα» ή «αρχηγού». Η λογική μας είναι τελείως διαφορετική και κινείται στην κατεύθυνση που περιγράφαμε στην ανακοίνωση της Συλλογικής μας Εκπροσώπησης: «Η πρότασή μας για το δήμο βρίσκεται στον αντίποδα της δημαρχοκεντρικής διαχείρισης της εξουσίας από παρατάξεις, που μπορεί να ξεκινούν με τις καλύτερες προθέσεις, αλλά καταλήγουν σε σύντομο χρονικό διάστημα οι αποφάσεις και πολιτικές του δήμου να καθορίζονται από τη διαβούλευση του επικεφαλής με μηχανισμούς και αυλικούς του, μακριά από τις πραγματικές ανάγκες των δημοτών. Διαφωνώντας με το δημαρχοκεντρικό μοντέλο και τους περιορισμούς που αυτό συνεπάγεται, επιλέγουμε να αμφισβητήσουμε στην πράξη αρχηγικά και ιεραρχικά μοντέλα και στερεότυπα, καθώς και προσωποποιημένες και ατομικίστικες πολιτικές και πρακτικές. Προκρίνουμε ένα μοντέλο λειτουργίας, που βασίζεται στη συμμετοχικότητα, τη συλλογική δράση, τη δημοκρατία, τη διαφάνεια, το σεβασμό της πλειοψηφίας στη μειοψηφία, αξίες και πρακτικές αδιαπραγμάτευτες. Εκκινώντας από αυτό το πολιτικό σκεπτικό, αποφασίσαμε τη συγκρότηση μιας οχταμελούς ομάδας συλλογικής εκπροσώπησης, με βάση κριτήρια, όπως ο πολιτικός, αλλά και ο ηλικιακός πλουραλισμός, η ισότιμη συμμετοχή γυναικών και η συμμετοχή εργαζομένων από διαφορετικούς χώρους.Ο επικεφαλής του ψηφοδελτίου, που θα πρέπει βάσει του νόμου να υπάρχει, θα ανακοινωθεί πριν την κατάθεση του ψηφοδελτίου.Στα στερεότυπα για το περιεχόμενο και τη διαδικασία των δημοτικών εκλογών, εμείς απαντάμε παραπέμποντας στον γεωγράφο Ντέιβιντ Χάρβεϊ από το βιβλίο του «Εξεγερμένες πόλεις. Από το δικαίωμα στην πόλη στην επανάσταση στην πόλη»: «Το ερώτημα τι είδους πόλη επιθυμούμε δεν μπορεί να διαχωριστεί από το ερώτημα τι είδους άνθρωποι θέλουμε να είμαστε, τι είδους κοινωνικές σχέσεις αναζητάμε, ποιο είδος ζωής επιθυμούμε». &amp;nbsp;
