Title:
Σε νέο ευρωπαϊκό πρόγραμμα για τα τροφικά απόβλητα συμμετέχει ο Δήμος Χαλανδρίου
Description:
Μετά τα εντυπωσιακά αποτελέσματα στην αξιοποίηση των βιοαποβλήτων, μέσω του προγράμματος Waste4Think, ο Δήμος Χαλανδρίου εξασφάλισε τη συμμετοχή του και στο πρόγραμμα «Horizon 2020 FoodRUs», που στόχο έχει τη δημιουργία ενός καινοτόμου, συνεργατικού, κυκλικού τροφικού συστήματος για τη μείωση των τροφικών αποβλήτων και των απωλειών στην αγρο-διατροφική αλυσίδα. Ο Δήμος Χαλανδρίου διεκδίκησε τη συμμετοχή του στο πρόγραμμα με την πρόταση ενός κονσόρτσιουμ 10 χωρών και 30 συνολικά εταίρων, με συντονιστή την ισπανική πόλη Δέουστο (Deusto). Πρόκειται για μια πρόταση η οποία συγκέντρωσε την εξαιρετικά υψηλή βαθμολογία 14/15. Το FoodRUs, που θα υλοποιηθεί στο πλαίσιο του ευρωπαϊκού προγράμματος για την έρευνα και την καινοτομία HORIZON 2020, στοχεύει στην ανάπτυξη και εφαρμογή στρατηγικών που θα περιορίσουν τις απώλειες σε όλη την τροφική αλυσίδα -από την παραγωγή έως την τελική κατανάλωση σε επίπεδο νοικοκυριών- και θα οδηγήσουν στην αποτελεσματικότερη αξιοποίηση των τροφικών πόρων. Συγκεκριμένα, θα αναπτυχθούν 23 καινοτόμες τεχνικές, κοινωνικές, οικονομικές, νομικές, εκπαιδευτικές και οργανωτικές λύσεις, προκειμένου να αντιμετωπιστούν οι προκλήσεις που παρουσιάζουν στην Ευρώπη, οι τρεις πιο σημαντικές αλυσίδες τροφών: λαχανικά, κρέας και ψάρι και προϊόντα αρτοποιίας. Ο Δήμος Χαλανδρίου (ο μόνος που επιλέχθηκε για συμμετοχή από τους τέσσερεις δήμους που συμμετείχαν στο Waste4Think), θα συμβάλει στο πρόγραμμα με συγκεκριμένες προτάσεις και καλές πρακτικές που θα αφορούν μεταξύ άλλων καμπάνιες για την αποτροπή δημιουργίας αποβλήτων, διαμόρφωση κινήτρων για τα καταστήματα εφοδιασμού και εστίασης, τις κοινωνικές κουζίνες και βέβαια τις πρακτικές συλλογής και αξιοποίησης βιοαποβλήτων, τις οποίες ανέπτυξε ο Δήμος στο πλαίσιο του Waste4Think. «Μεγάλη η παρακαταθήκη για τον Δήμο Χαλανδρίου» Με αφορμή την ανακοίνωση της απόφασης για τη συμμετοχή του Δήμου στο καινοτόμο πρόγραμμα ο εντεταλμένος δημοτικός σύμβουλος για τη διαχείριση ανακυκλώσιμων υλικών και καθηγητής ΕΜΠ, Γεράσιμος Λυμπεράτος σημείωσε: «Είναι εξαιρετικά ενθαρρυντικό το γεγονός ότι ο Δήμος Χαλανδρίου προκρίθηκε έναντι άλλων ευρωπαϊκών για τη συμμετοχή στο κονσόρτσιουμ, λόγω της σημαντικής τεχνογνωσίας που ανέπτυξε στην αξιοποίηση των βιοαποβλήτων μέσω του προηγούμενου προγράμματος Waste4Think. »Με το νέο πρόγραμμα &quot;Horizon 2020 FoodRUs&quot; ο Δήμος Χαλανδρίου θα αποκτήσει πολύτιμη τεχνογνωσία και για το εξίσου κρίσιμο θέμα της μείωσης των τροφικών αποβλήτων. Στο τέλος του προγράμματος θα έχουμε δημιουργήσει μια μεγάλη παρακαταθήκη για την ορθή διαχείριση σε όλα τα στάδια της τροφικής αλυσίδας, από την παραγωγή έως την κατανάλωση και βέβαια την καλύτερη αξιοποίηση των βιοαπλοβλήτων μετά την απόρριψη. Μόνο έτσι μπορούμε να εφαρμόσουμε σε επίπεδο ευρωπαϊκό πολιτικές αποτελεσματικής αξιοποίησης των πολύτιμων φυσικών πόρων, στο πλαίσιο της κυκλικής οικονομίας, με σεβασμό στο περιβάλλον και τις μελλοντικές γενιές», κατέληξε ο Κ. Γεράσιμος Λυμπεράτος. Πώς θα λειτουργήσει το πρόγραμμα Το πρόγραμμα θα λειτουργήσει κατά το ένα μέρος με τρεις πλήρεις πιλοτικές εγκαταστάσεις που αντιστοιχούν σε κάθε μια από τις τρεις παραπάνω τροφικές αλυσίδες. Η πρώτη θα είναι στη Δανία και θα αφορά την παρακολούθηση της τροφικής αλυσίδας του κρέατος και του ψαριού, η δεύτερη στην Ισπανία θα αφορά την αλυσίδα των λαχανικών και η τρίτη στη Σλοβακία που θα αφορά σε προϊόντα αρτοποιίας. Και κατά το άλλο μέρος, με την ανταλλαγή τεχνογνωσίας και καλών πρακτικών και με τις υπόλοιπους εταίρους. Σε επίπεδο πόλεων συμμετέχουν εκτός από το Χαλάνδρι οι: Βαλένθια (Ισπανία), Κλουζ- Ναπόκα (Ρουμανία), Βουδαπέστη (Ουγγαρία), Λιντς (Αυστρία) και Φιλιππούπολη. Το κονσόρτσιουμ περιλαμβάνει ειδικούς στην αγροβιομηχανική παραγωγή, στην ανάλυση κύκλου ζωής, στην κοινωνική καινοτομία και οικονομία, στη διατροφή, στη γαστρονομία, στη σήμανση προϊόντων, στα χρηματοοικονομικά, στην πληροφορική, καθώς και δημοτικές αρχές, οικονομικούς οργανισμούς, φορείς εμπλεκόμενους στις τροφικές αλυσίδες (παραγωγούς, αγρότες, χονδρεμπόρους και εμπόρους λιανικής, συσκευαστές, υπηρεσίες logistics, καταναλωτικούς συνεταιρισμούς, κοινότητες καταναλωτών), διαχειριστές αποβλήτων, επιχειρηματίες, μη κερδοσκοπικές οργανώσεις, τράπεζες τροφίμων, κοινωνικές κουζίνες, εκπαιδευτικά κέντρα και σωματεία.  
