Title:
“Χαλάνδρι Ορίζοντας 2023”: Τραγικά ζοφερή η κατάσταση των πεζοδρομίων
Description:
“ΧΑΛΑΝΔΡΙ ΠΕΖΟΔΡΟΜΙΑ ΣΟΣ” Ένα σοβαρό ζήτημα, πανελλαδικής εμβέλειας, για την καθημερινή ζωή και σημαντική προϋπόθεση για την ποιοτική αναβάθμιση του Δήμου Χαλανδρίου είναι η τραγικά ζοφερή κατάσταση των πεζοδρομίων. Στην μεγάλη πλειονότητα τους τα υφιστάμενα πεζοδρόμια έχουν μεγάλες αστοχίες, πολλά επικίνδυνα σημεία και αποτελούν πηγές τραυματισμών, ατυχημάτων και πτώσεων. Το τελευταίο διάστημα τουλάχιστον 3 περιπτώσεις ήρθαν σε γνώση μας με σημαντικά ατυχήματα. Για την πρόσβαση των ηλικιωμένων και αναπήρων συνανθρώπων μας αλλά και των γονέων με μωρά ή μικρά παιδιά ούτε λόγος, είναι σχεδόν αδύνατη. Το θέμα πρέπει να αντιμετωπιστεί άμεσα με ολοκληρωμένη παρέμβαση, τόσο τοπικά όσο και πανελλαδικά. Ενδεικτικά, απαιτείται άμεση λύση και οργανωμένη χρηματοδότηση από την πολιτεία με τη δημιουργία αντίστοιχου προγράμματος αναβάθμισης πεζοδρομίων. Πρώτης προτεραιότητας οι κεντρικές οδοί συχνότερης πρόσβασης και προσπέλασης και βέβαια ένα σχεδιασμένο πρόγραμμα συντήρησης των λοιπών δευτερευουσών οδών. Ειδικά η συντήρηση των πεζοδρομιών δευτερευουσών οδών απαιτεί κίνητρα για τους ιδιοκτήτες όπως επιδότηση με μερική απαλλαγή δημοτικών τελών ή άλλων σχετικών κινήτρων. Επίσης, είναι σημαντική η επιτάχυνση και επέκταση των δράσεων ανάπλασης και η εφαρμογή ενός σωστού κανονισμού και εφικτών προδιαγραφών για ανακατασκευή υφισταμένων ή κατασκευή νέων πεζοδρομίων, με σωστή τοποθέτηση των δένδρων, σημάνσεων και κατάλληλων υλικών. Τέτοιες παρεμβάσεις ενσωματώνονται στην φιλοσοφία της παράταξης μας της υπεύθυνης αντιπολίτευσης, που έχουμε αναδείξει σε όλη την τετραετία. Με δεκάδες προτάσεις για την βελτίωση των πολλών αστοχιών και παραλείψεων και στήριξη των θετικών δράσεων. Σκοπός μας ένα καλύτερο Χαλάνδρι. Είμαστε απέναντι σε λογική αντιπολίτευσης τύπου θεαθήναι, ανούσιων επιφανειακών παρεμβάσεων, νεόφερτων υποψηφίων Δημάρχων, ή νοοτροπιών, που έχουν αποδοκιμαστεί επανειλημμένα και ανήκουν στο παρελθόν και που δεν προσφέρουν τίποτα νέο ή ουσιαστικό για το μέλλον του Δήμου μας. Άλλωστε η δημοτική μας παράταξη αποτελεί στην κοινωνία του Χαλανδρίου το βασικό δυναμικό νέο πόλο σύνθεσης προτάσεων και συσπείρωσης συμπολιτών μας, για την δημιουργία μιας νέας διαφορετικής φιλοσοφίας και πρότασης διοίκησης του Δήμου το 2023. Μιας νέας πρότασης που έχει ως πυρήνα πρώτα το Χαλάνδρι και την ανάδειξη του σε κορυφαίο τόπο ποιότητας ζωής. Δύναμη μας η αγάπη για την πόλη, η συλλογική δημοκρατική πράξη, η σύνθεση άξιων ανθρώπων, η διαρκής βελτίωση και αναβάθμιση των υποδομών και της λειτουργίας του Δήμου, και τελικά η πίστη μας ότι μπορούμε καλύτερα για όλους. Εκ μέρους της δημοτικής παράταξης, Μάνος Κρανίδης Δημοτικός Σύμβουλος, Επικεφαλής “Χαλάνδρι Ορίζοντας 2023”Υποψήφιος Δήμαρχος Χαλανδρίου
