Title:
«Ανακύκλωσε στους μπλε κάδους του Δήμου σου!» - Δράση ενημέρωσης στην κεντρική πλατεία Χαλανδρίου
Description:
Με το σύνθημα «Ανακύκλωσε στους Μπλε Κάδους του Δήμου σου!», η Ελληνική Εταιρεία Αξιοποίησης Ανακύκλωσης και ο Δήμος Χαλανδρίου διοργανώνουν δράση ενημέρωσης και ευαισθητοποίησης των πολιτών, στην κεντρική πλατεία Χαλανδρίου, την Παρασκευή 14 Οκτωβρίου 2022, από 09:00 έως 13:00. Στο σημείο συνάντησης, οι πολίτες αλλά και οι μαθητές των σχολείων της πόλης θα ενημερωθούν για τον σωστό τρόπο της ανακύκλωσης των συσκευασιών από χαρτί, πλαστικό, αλουμίνιο και λευκοσίδηρο, στους μπλε κάδους. Μικροί και μεγάλοι, μπορούν να πάρουν μέρος σε διαγωνισμό και αν απαντήσουν σωστά σε απλές ερωτήσεις, να μπουν στην κλήρωση για δύο ηλεκτρικά ποδήλατα. Παράλληλα, θα ενημερωθούν και οι επαγγελματίες της περιοχής για την ανακύκλωση των γυάλινων συσκευασιών στους μπλε κώδωνες. Η Ελληνική Εταιρεία Αξιοποίησης Ανακύκλωσης και ο Δήμος Χαλανδρίου συνεχίζουν την εκστρατεία ενημέρωσης για την ανακύκλωση συσκευασιών, για να κινητοποιηθούμε, να αλλάξουμε συνήθειες και να βάλουμε στην καθημερινότητά μας την ανακύκλωση συσκευασιών στους μπλε κάδους. Η δράση πραγματοποιείται με την υποστήριξη του ΣΚΑΙ. «Ανακύκλωσε τις συσκευασίες σου στους μπλε κάδους του Δήμου σου και... τίποτα δεν πάει χαμένο!»  
