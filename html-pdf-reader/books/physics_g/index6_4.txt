6-4 ΧΩΡΟΧΡΟΝΟΣ  
Ο χώρος μέσα στον οποίο ζούμε είναι τρισδιάστατος. Η θέση  ενός υλικού σημείου μπορεί να προσδιορισθεί με τρεις συντεταγμένες που  αναφέρονται σ' ένα σύστημα συντεταγμένων προσδεμένο στο σύστημα αναφοράς μας.  Επίσης το μέγεθος ενός αντικειμένου μπορούμε να το προσδιορίσουμε με τρεις  διαστάσεις. Ένα παραλληλεπίπεδο κουτί περιγράφεται με το μήκος, το πλάτος και  το ύψος του. Το κουτί όμως δεν ήταν πάντα κουτί. Κάποια χρονική στιγμή  κατασκευάστηκε και κάποια άλλη πιθανόν να καταστραφεί. Έτσι η περιγραφή του  κουτιού μέσα στο χώρο δεν έχει νόημα αν δεν αναφερόμαστε ταυτόχρονα και στη  χρονική διάρκεια της ύπαρξής του.
 
Δεν έχει νόημα να μιλάμε για χώρο χωρίς να συνυπολογίζουμε  το χρόνο. Κάθε αντικείμενο, πρόσωπο, πλανήτης, άστρο, γαλαξίας υπάρχει μέσα σ'  αυτό που ονομάζουμε χωροχρονικό συνεχές.