6-3 ΤΑ ΑΞΙΩΜΑΤΑ ΤΗΣ ΕΙΔΙΚΗΣ ΘΕΩΡΙΑΣ ΤΗΣ 
ΣΧΕΤΙΚΟΤΗΤΑΣ   
Ο Einstein στήριξε την ειδική θεωρία της σχετικότητας σε δυο  απλές και φαινομενικά αθώες παραδοχές.
  1. Οι νόμοι της φυσικής είναι ίδιοι για όλα τα αδρανειακά  συστήματα αναφοράς. Δηλαδή οι θεμελιώδεις νόμοι της φυσικής έχουν την ίδια  μαθηματική μορφή για όλους τους αδρανειακούς παρατηρητές. 2. Η ταχύτητα του φωτός είναι ίδια για όλα τα αδρανειακά  συστήματα αναφοράς και είναι ανεξάρτητη από την κίνηση της φωτεινής πηγής.  
Σύμφωνα με την πρώτη παραδοχή, δεν είναι δυνατό να γίνει  διάκριση μεταξύ δύο συστημάτων αναφοράς τα οποία κινούνται μεταξύ τους με  σταθερή ταχύτητα. Οι νόμοι της φυσικής ισχύουν με την ίδια μορφή και στα δύο  αδρανειακά συστήματα.
 
Η δεύτερη παραδοχή εξηγεί το αποτέλεσμα του πειράματος των  Michelson -Morley. Το φως δεν υπάκουει στους μετασχηματισμούς του Γαλιλαίου. Ας  σταθούμε λίγο σε αυτή την τολμηρή υπόθεση, ότι δηλαδή το φως έχει την ίδια  ταχύτητα σε όλα τα αδρανειακά συστήματα. Έστω ότι δύο παρατηρητές μετρούν την  ταχύτητα του φωτός που εκπέμπεται από μία φωτεινή πηγή. Ο πρώτος είναι ακίνητος  ως προς την πηγή και ο δεύτερος απομακρύνεται με πολύ μεγάλη ταχύτητα απ' αυτή.  Και οι δύο θα μετρήσουν την ίδια ταχύτητα για το φως. Είναι παράδοξο, ωστόσο το  πείραμα του Michelson το επιβεβαιώνει.