3-6 Η ΤΡΙΒΗ ΣΤΑ ΡΕΥΣΤΑ   
Μέχρι τώρα θεωρήσαμε ότι τα ρευστά ρέουν χωρίς να  αναπτύσσονται δυνάμεις τριβής στο εσωτερικό τους, δηλαδή δυνάμεις που να  αντιτίθενται στην κίνηση ενός τμήματος του ρευστού ως προς ένα άλλο τμήμα του.  Στα πραγματικά ρευστά οι δυνάμεις αυτές υπάρχουν κι έχουν πολύ σημαντικές  πρακτικές εφαρμογές, όπως για παράδειγμα στη λίπανση των τμημάτων μιας μηχανής  που θα ήταν αδύνατη αν το λιπαντικό δεν παρουσίαζε κατά τη ροή του τέτοιες  δυνάμεις.Η εσωτερική τριβή μέσα σ' ένα ρευστό ονομάζεται ιξώδες.
 
 
 
 
Ας θεωρήσουμε δύο γυάλινες οριζόντιες πλάκες εμβαδού Α όπως  στο σχήμα 3.16. Σταθεροποιούμε την κάτω πλάκα και απλώνουμε πάνω της ένα στρώμα  από μέλι πάχους l. Στη συνέχεια τοποθετούμε τη δεύτερη πλάκα πάνω στο μέλι και  τη μετακινούμε με σταθερή ταχύτητα υ σε σχέση με την κάτω ακίνητη πλάκα.  Διαπιστώνουμε ότι για να συνεχιστεί η κίνηση απαιτείται να ασκηθεί κάποια  δύναμη F. Η δύναμη αυτή απαιτείται για να αντισταθμίσει τις τριβές (ιξώδες),  που αναπτύσσονται μεταξύ των στρωμάτων του μελιού που κινούνται το ένα σε σχέση  με το άλλο.
 
Βλέπουμε ότι το ανώτερο στρώμα έχει προσκολληθεί στην πάνω  πλάκα και κινείται με ταχύτητα υ ενώ το κατώτερο έχει προσκολληθεί στην κάτω  πλάκα και παραμένει ακίνητο. Όλα τα ενδιάμεσα στρώματα έχουν ταχύτητες  διαφορετικές μεταξύ τους, που αυξάνουν σταδιακά από 0 έως υ καθώς πηγαίνουμε  από την κάτω πλάκα προς την πάνω.
 
Εάν αντικαταστήσουμε το μέλι με ένα άλλο ρευστό που ρέει  ευκολότερα, για παράδειγμα το λάδι, διαπιστώνουμε ότι η δύναμη που πρέπει να  ασκούμε στην πάνω πλάκα για να διατηρείται η ταχύτητά της σταθερή είναι  μικρότερη. Επίσης η δύναμη είναι μικρότερη εάν, για το ίδιο ρευστό, μεταξύ των  πλακών αυξήσουμε το πάχος του l. Αντίθετα η δύναμη γίνεται μεγαλύτερη αν οι  επιφάνειες των πλακών είναι μεγαλύτερες ή αν επιχειρήσουμε να μετακινήσουμε την  πάνω πλάκα με μεγαλύτερη ταχύτητα.
 
Αποδεικνύεται  ότι το μέτρο της δύναμης F δίνεται από τη σχέση
 
 
 
F = nΑυ/l                                        (3.22)
 
 
 
O συντελεστής n είναι χαρακτηριστικός κάθε ρευστού ονομάζεται συντελεστής ιξώδους και όπως φαίνεται και από την  (3.22), στο S.I.,  μετριέται σε Ν s/m2 Στην πράξη ο συντελεστής ιξώδους  μετριέται σε poise (πουάζ)        (1P = 1dyn·s/cm2)                 Παρακάτω  παραθέτουμε έναν πίνακα με το συντελεστή ιξώδους διαφόρων ρευστών.
   Ρευστό θ (οC) Συντελεστής ιξώδους
            η (Ν s/m2)   Νερό      20 1,0 x10-3   Νερό      100 0,3 x10-3   Αίμα       37 2,7 x10-3   Γλυκερίνη            20 830 x10-3   Μηχανέλαιο (δεκάρι) 30 250 x10-3   
  
 
Πρέπει να πούμε ότι δεν υπακούουν όλα τα ρευστά στην εξίσωση (3.22).  Δεν υπάρχει σε όλα τα ρευστά γραμμική αναλογία ανάμεσα στην εσωτερική τριβή που  παρουσιάζουν κατά τη ροή τους και την ταχύτητα ροής. Τα ρευστά που υπακούουν  στην (3.22) τα ονομάζουμε νευτώνεια ρευστά.
 
Το αίμα παρουσιάζει κάποια ενδιαφέρουσα ιδιαιτερότητα. Το αίμα είναι  ένα αιώρημα στερεών σωματιδίων μέσα σε υγρό. Καθώς αυξάνει η ταχύτητα ροής, για  να μην αυξηθούν υπέρμετρα οι εσωτερικές τριβές, τα σωματίδια παραμορφώνονται  και προσανατολίζονται με τέτοιο τρόπο ώστε να διευκολύνουν τη ροή.
  
 Σχ. 3.16 Στρώμα υγρού που περιέχεται μεταξύ δύο  γυάλινων οριζόντιων πλακών, από τις οποίες η κάτω είναι ακίνητη ενώ η επάνω  κινείται με ταχύτητα υ. 
   
 
 Σχ. 3.17 Διάγραμμα ταχυτήτων για ένα ρευστό σε  κυλινδρικό σωλήνα ακτίνας R..