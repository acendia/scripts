5-2 ΚΡΟΥΣΕΙΣ   
Όταν δύο  σώματα συγκρούονται, για παράδειγμα όταν χτυπάνε δύο μπάλες του μπιλιάρδου (σχ.  5.1), η κινητική κατάστασή τους ή τουλάχιστον ενός από αυτά μεταβάλλεται  απότομα. Οι απότομες αυτές αλλαγές της κίνησης προκαλούνται από τις ισχυρές  δυνάμεις που αναπτύσσονται ανάμεσα στα σώματα που συγκρούονται, κατά τη  διάρκεια της επαφής τους.

Η έννοια της κρούσης έχει επεκταθεί και στο μικρόκοσμο όπου  συμπεριλαμβάνει και φαινόμενα όπου τα "συγκρουόμενα" σωματίδια δεν  έρχονται σε επαφή. Για παράδειγμα όταν ένα σωματίδιο α (πυρήνας He) κινείται  προς ένα άλλο πυρήνα (Π), οι αλληλεπιδράσεις τους, που είναι πολύ ασθενείς όταν  βρίσκονται μακριά, γίνονται πολύ ισχυρές όταν τα σωματίδια πλησιάσουν με  αποτέλεσμα την απότομη αλλαγή στην κινητική τους κατάσταση. Η χρονική διάρκεια  μεταβολής της κινητικής τους κατάστασης είναι πολύ μικρή. Αν μπορούσαμε να  κινηματογραφήσουμε το φαινόμενο θα βλέπαμε ότι μοιάζει με τη σύγκρουση δύο  σωμάτων, μόνο που εδώ τα σώματα δεν έρχονται σε επαφή. Ονομάζουμε, λοιπόν,  κρούση και κάθε φαινόμενο του μικρόκοσμου, στο οποίο τα "συγκρουόμενα  " σωματίδια, αλληλεπιδρούν με σχετικά μεγάλες δυνάμεις για πολύ μικρό  χρόνο. Το φαινόμενο αυτό στη σύγχρονη φυσική ονομάζεται και σκέδαση (σχ. 5.2).
 

                                                Σχ. 5.2 Κρούση ενός σωματίου α, με αρχικά ακίνητο  πυρήνα.  
Ανάλογα με  τη διεύθυνση που κινούνται τα σώματα πριν συγκρουστούν οι κρούσεις διακρίνονται  σε κεντρικές, έκκεντρες και πλάγιες.
 
Κεντρική, (ή μετωπική) ονομάζεται η κρούση κατά  την οποία τα διανύσματα των ταχυτήτων των κέντρων μάζας των σωμάτων που  συγκρούονται βρίσκονται πάνω στην ίδια ευθεία. Αν τα σώματα που συγκρούονται  είναι σφαίρες και η κρούση τους είναι κεντρική, οι ταχύτητές τους μετά την  κρούση θα βρίσκονται επίσης στην ίδια (αρχική) διεύθυνση (σχ. 5.3).
 

                                                Σχ. 5.3 Κεντρική κρούση μεταξύ δύο σφαιρών.              Σχ. 5.1 Κρούση ανάμεσα σε δύο μπάλες  μπιλιάρδου.Σχ. 5.4 (α) έκκεντρη  κρούση, (β) πλάγια κρούση.. 
   
  
 
 Εικ. 5.3 Δύο  σωμάτια α συγκρούονται. Το ένα, πριν την κρούση, ήταν πρακτικά ακίνητο 
    
Έκκεντρη, ονομάζεται η κρούση στην οποία οι ταχύτητες των  κέντρων μάζας των σωμάτων που συγκρούονται είναι παράλληλες (σχ. 5.4α).
 
Πλάγια ονομάζεται η κρούση αν οι ταχύτητες των σωμάτων  βρίσκονται σε τυχαίες διευθύνσεις (σχ. 5.4β).


                                                                               Εικ. 5.2 Πλάγια  κρούση 

 Η διατήρηση της ορμής στις κρούσεις. 
 
Επειδή η κρούση είναι ένα φαινόμενο που διαρκεί πολύ λίγο  χρόνο, οι
        ωθήσεις των εξωτερικών δυνάμεων - αν υπάρχουν - είναι  αμελητέες κατά τη διάρκεια της κρούσης. Το σύστημα των σωμάτων που συγκρούονται  μπορεί να θεωρηθεί μονωμένο, για τη χρονική διάρκεια της κρούσης, επομένως η  ορμή του συστήματος διατηρείται.
  Η ορμή ενός συστήματος σωμάτων, κατά τη διάρκεια της  κρούσης, διατηρείται.  
Αν pπριν η ορμή του συστήματος αμέσως πριν την κρούση και  pμετα η ορμή του συστήματος αμέσως μετά την κρούση, ισχύει:
 
pπριν=pμετά
 

 Η ενέργεια στις κρούσεις
 
Κατά τη σύγκρουση δύο σωμάτων ένα μέρος της μηχανικής τους
        ενέργειας μετατρέπεται σε θερμότητα. Στην ιδανική περίπτωση  που η μηχανική ενέργεια των σωμάτων δε μεταβάλλεται με την κρούση, η κρούση  ονομάζεται ελαστική. Επειδή η κρούση είναι ένα φαινόμενο αμελητέας χρονικής  διάρκειας, η δυναμική ενέργεια των σωμάτων -που εξαρτάται από τη θέση τους στο  χώρο- δε μεταβάλλεται. Επομένως :
  Ελαστική είναι η κρούση στην οποία διατηρείται η κινητική  ενέργεια του συστήματος των συγκρουόμενων σωμάτων.Στο μακρόκοσμο η ελαστική κρούση αποτελεί μια εξιδανίκευση.  Προσεγγιστικά ελαστική μπορεί να θεωρηθεί η κρούση ανάμεσα σε δύο πολύ σκληρά  σώματα, όπως ανάμεσα σε δύο μπάλες του μπιλιάρδου. Στο μικρόκοσμο όμως έχουμε  κρούσεις απολύτως ελαστικές όπως αυτή που περιγράψαμε προηγουμένως ανάμεσα στο  σωμάτιο α και τον πυρήνα.
  Ανελαστική, ονομάζεται η κρούση στην οποία ένα μέρος της  αρχικής κινητικής ενέργειας των σωμάτων μετατρέπεται σε θερμότητα.  
Μια ειδική περίπτωση ανελαστικής κρούσης είναι εκείνη που  οδηγεί στη συγκόλληση των σωμάτων - στη δημιουργία συσσωματώματος. Αυτή η  κρούση ονομάζεται πλαστική.
  
 Εικ. 5.4 Η κρούση ανάμεσα στα αυτοκίνητα της  εικόνας είναι σχεδόν πλαστική.