ΔΡΑΣΤΗΡΙΟΤΗΤΕΣ
       1. Κρούση σφαιρών 
Θα χρειαστείτε έξι ίδιες μπίλιες και ένα λούκι - οδηγό  (μπορείτε να χρησιμοποιήσετε και ένα σχολικό χάρακα με λούκι).
                Τοποθετήστε τις πέντε μπίλιες στο λούκι -οδηγό, τη μια δίπλα στην άλλη, ώστε να  εφάπτονται. Ρίξτε την έκτη μπίλια με φόρα, όπως δείχνει το σχήμα 5.29. Θα δείτε  ότι η μπίλια που ρίξατε ακινητοποιείται μετά την κρούση και ότι η τελευταία στη  σειρά από τις ακίνητες εκτοξεύεται. Πώς εξηγείται αυτό που είδατε;  2. Εκτόξευση «πυραύλου»                                          Θα χρειαστείτε : μια τρόμπα ποδηλάτου με σωλήνα, μια βελόνα  τρόμπας, σαν αυτές που χρησιμοποιούμε για να φουσκώσουμε τις μπάλες, ένα  πλαστικό μπουκάλι του λίτρου από αναψυκτικό, ένα φελλό, ένα λεπτό τρυπάνι.                Ανοίξτε μια τρύπα στο φελλό με το τρυπάνι, τέτοιας διαμέτρου  ώστε να περνάει η βελόνα της τρόμπας και να σφηνώνει. Γεμίστε το μπουκάλι κατά  το ένα τέταρτο με νερό, κλείστε το με τον φελλό και συνδέστε το με την τρόμπα  όπως στο σχήμα 5.30. Αρχίστε να τρομπάρετε. Ο φελλός γρήγορα θα εκτιναχθεί προς  τα κάτω, ενώ το μπουκάλι θα εκτοξευτεί προς τα πάνω.                Κάντε το πείραμα σε ανοιχτό χώρο, μακριά από κτίρια και  καλώδια της ΔΕΗ. Την ώρα που τρομπάρετε κρατήστε μια απόσταση ασφαλείας.  3. Φαινόμενο Doppler                Θα χρειαστείτε : ένα ποδήλατο μια σφυρίχτρα, και.... ένα  φίλο σας.                Ζητήστε από το φίλο σας να περάσει από μπροστά σας οδηγώντας  αργά το ποδήλατο και σφυρίζοντας συνέχεια. Παρατηρείτε κάποια μεταβολή στη  συχνότητα του ήχου;                Ζητήστε τώρα από το φίλο σας να επαναλάβει το ίδιο οδηγώντας  όσο μπορεί πιο γρήγορα. Παρατηρείτε τώρα κάποια αυξομείωση στη συχνότητα του  ήχου; Πού οφείλεται η διαφορά ανάμεσα στην πρώτη παρατήρηση και τη δεύτερη;    
                                     Εικ. 5.9 Πολύ ενδιαφέρον το φαινόμενο Doppler!
     

                              Σχ.5.29 
     
                              Σχ. 5.30