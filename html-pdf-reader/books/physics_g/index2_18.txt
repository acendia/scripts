ΚΥΨΕΛΩΤΗ (ΚΙΝΗΤΗ) ΤΗΛΕΦΩΝΙΑ                                           
 
 
 
Το κυψελωτό σύστημα λέγεται έτσι επειδή χωρίζει την περιοχή  κάλυψης σε σχεδόν εξαγωνικά κομμάτια. Το κάθε κομμάτι έχει στο κέντρο του έναν  σταθμό βάσης (κεραία). Γειτονικές κυψέλες χρησιμοποιούν διαφορετικές  συχνότητες, ενώ μη γειτονικές μπορούν να χρησιμοποιούν τις ίδιες,  εξασφαλίζοντας μεγάλη χωρητικότητα με ένα περιορισμένο εύρος συχνοτήτων  (bandwidth). Κάθε σταθμός ελέγχου εκπέμπει την ταυτότητα του σε μία κοινή  συχνότητα ελέγχου έτσι ώστε το σύστημα να ξέρει σε ποια κυψέλη βρίσκεται. Καθώς  ο κινητός σταθμός κινείται μέσα στο σύστημα, επαναλαμβάνει την ίδια διαδικασία  κάθε φορά που εντοπίζει ότι βρίσκεται σε διαφορετική κυψέλη.
 
 
 
  
                                                       Σχ. 2.60 
 
  
Όταν ο συνδρομητής δέχεται ένα τηλεφώνημα, το  κέντρο στέλνει μέσω τηςκοινής συχνότητας εντολή στον ανάλογο κινητό σταθμό  (τηλέφωνο) να χτυπήσει, αφού ξέρει σε ποια κυψέλη βρίσκεται. Το κέντρο δίνει  στο σταθμό ένα συγκεκριμένο κανάλι στο οποίο γίνεται η επικοινωνία.          
Παρόμοια, όταν ο συνδρομητής θέλει να κάνει μία κλήση,  στέλνει μία εντολή στο κέντρο μέσω της κοινής συχνότητας. Το κέντρο απαντάει με  ένα κανάλι στο οποίο γίνεται η επικοινωνία.
 
Κατά τη διάρκεια ενός τηλεφωνήματος, καθώς το τηλέφωνο του  συνδρομητή (κινητός σταθμός) κινείται μέσα στο σύστημα, το κέντρο ελέγχει  συνεχώς την ισχύ του σήματος που λαμβάνει. Γειτονικοί σταθμοί βάσης μπορεί  επίσης να λαμβάνουν το ίδιο σήμα καθώς ο κινητός σταθμός κινείται προς αυτούς.  Όταν το σήμα εξασθενήσει αρκετά στον αρχικό σταθμό βάσης και λαμβάνεται πιο  δυνατά σε έναν άλλο, το κέντρο δίνει εντολή στον κινητό σταθμό να αλλάξει  κανάλι, σε ένα κανάλι που ανήκει στο νέο σταθμό βάσης. Αυτή η διαδικασία  λέγεται hand-off. Όταν αλλάζει το κανάλι, ο συνδρομητής αντιλαμβάνεται μόνο μία  μικρή διακοπή στη μετάδοση. Έτσι ο συνδρομητής μπορεί να συνεχίσει μια  συνομιλία, ακόμη κι αν μετακινηθεί σε μεγάλες αποστάσεις.
 
Τα πρώτα κυψελωτά συστήματα ήταν αναλογικά, δηλαδή η μετάδοση  του ήχου είναι αναλογική. Τέτοια συστήματα είναι το AMPS [Advanced Mobile Phone  System, (Προηγμένο Σύστημα Κινητών Τηλεφώνων)] που χρησιμοποιήθηκε κυρίως στη  Βόρεια Αμερική στα 800MHz, το ΝΜΤ 450 και 900 (Nordic Mobile Telephone στα 450  και 900MHz) στις σκανδιναβικές χώρες και TACS [Total Access Communication  System, (Σύστημα Επικοινωνίας Πλήρους Πρόσβασης)] που χρησιμοποιήθηκε σε  μερικές ευρωπαϊκές και ασιατικές χώρες και είναι σχεδόν ίδιο με το AMPS. Το  πρώτο εμπορικό σύστημα AMPS λειτούργησε στο Chicago, το 1983. Αρχικά  χρησιμοποιούσε 666 κανάλια πλάτους 30kHz, αλλά μετά επεκτάθηκε στα 832. Ο ήχος  διαμορφώνεται με διαμόρφωση FM.
 
Σήμερα χρησιμοποιούνται κυρίως ψηφιακά συστήματα όπως το GSM  [(Global System for Mobile communications, (Παγκόσμιο Σύστημα για Κινητές  Επικοινωνίες)], το IS-136 (Industry Standard 136) και το IS-95 (Industry  Standard 95). To GSM είναι το πιο δημοφιλές που χρησιμοποιείται στην Ελλάδα.  Υπάρχει σε εκδόσεις στα 900, 1800 και 1900MHz. Στην Ελλάδα λειτουργεί στα 900  και 1800 MHz. Χρησιμοποιεί κανάλια πλάτους 100 kHz. Το κάθε κανάλι εξυπηρετεί  περισσότερους από έναν συνδρομητές. Αυτό γίνεται μέσω της χρήσης TDMA [Time  Division Multiple Access, (Πολλαπλή Πρόσβαση Διαίρεσης Χρόνου)], που μοιράζει  το κανάλι σε 8 χρονικές σχισμές. Κάθε συνδρομητής παίρνει μία από τις σχισμές  και εκπέμπει μόνο κατά τη διάρκεια της, ενώ μένει σιωπηρός κατά τη διάρκεια των  άλλων 7. Έτσι 8 συνδρομητές χρησιμοποιούνε το κανάλι συγχρόνως, εξασφαλίζοντας  μεγαλύτερη χωρητικότητα. Λόγω της ψηφιακής μετάδοσης η ποιότητα του ήχου είναι  καλύτερη και εξασφαλίζει το απόρρητο των συνδιαλέξεων. Επίσης γίνονται δυνατές  διάφορες προηγμένες υπηρεσίες, όπως η μετάδοση δεδομένων και η αποστολή  συντόμων γραπτών μηνυμάτων.