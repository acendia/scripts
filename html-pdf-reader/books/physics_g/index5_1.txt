5-1 ΕΙΣΑΓΩΓΗ   
Η ταχύτητα και η επιτάχυνση των σωμάτων, καθώς και τα μεγέθη που  ορίζονται με βάση αυτά, όπως η κινητική ενέργεια και η ορμή, ανήκουν στην  κατηγορία των μεγεθών που δεν έχουν μια μόνο τιμή. Η τιμή τους εξαρτάται από το  πού βρίσκεται εκείνος που τα μετράει. Έτσι, ο επιβάτης του τρένου νομίζει ότι ο  συνεπιβάτης του είναι ακίνητος, όμως ένας παρατηρητής στην αποβάθρα του σταθμού  τον βλέπει να κινείται με την ταχύτητα του τρένου. Όταν αναφερόμαστε στα μεγέθη  αυτά, χωρίς άλλη διευκρίνηση, θα εννοούμε τις τιμές που βρίσκει ένας  παρατηρητής ακίνητος πάνω στη Γη.
 
Οι παρατηρητές, που περιγράφουν με διαφορετικό τρόπο την κίνηση των  σωμάτων, πρέπει να συνεννοούνται μεταξύ τους. Σ' αυτή την ανάγκη ανταποκρίθηκε  ο Γαλιλαίος με τους μετασχηματισμούς του, που επιτρέπουν να μετατρέψουμε τα  δεδομένα της κίνησης σε ένα σύστημα αναφοράς σε δεδομένα για ένα άλλο σύστημα  αναφοράς που κινείται με σταθερή ταχύτητα ως προς το πρώτο (αδρανειακό  σύστημα).
 
Στη μελέτη των προβλημάτων μας μπορούμε να επιλέξουμε το σύστημα  αναφοράς της κίνησης, με στόχο να κάνουμε τους υπολογισμούς μας όσο γίνεται  απλούστερους. Συχνά, ως σύστημα αναφοράς παίρνουμε αυτό που συνδέεται με το  κέντρο μάζας του συστήματος. Ένα τέτοιο σύστημα αναφοράς, λ.χ, θα διευκόλυνε τη  μελέτη της κίνησης των πυραύλων, που χωρίς αυτούς οι γνώσεις μας για το ηλιακό  σύστημα θα ήταν πολύ φτωχότερες.
 

                                                      Εικ. 5.1 Εκτόξευση διαστημικού λεωφορείου  
Τέλος, όχι μόνο η ταχύτητα των σωμάτων αλλά και η ταχύτητα των κυμάτων  εξαρτάται από τη σχετική κίνηση πηγής - παρατηρητή. Αυτό σημαίνει ότι  διαφορετικοί παρατηρητές αντιλαμβάνονται με διαφορετικό τρόπο το ίδιο κύμα. Το  φαινόμενο Doppler,  όπως είναι γνωστό, το αξιοποιούν για τη μέτρηση της ταχύτητας των αυτοκινήτων ή  των αεροπλάνων με το ραντάρ, οι αστρονόμοι για να παρακολουθήσουν την κίνηση  πολύ μακρινών ουράνιων σωμάτων, αλλά και οι γιατροί για να παρακολουθήσουν τη  ροή του αίματος.