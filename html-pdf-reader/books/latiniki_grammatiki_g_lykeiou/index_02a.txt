ΔΕΥΤΕΡΟ ΚΕΦΑΛΑΙΟ
ΓΕΝΙΚΟΙ ΓΡΑΜΜΑΤΙΚΟΙ ΟΡΟΙ


10. Τα μέρη του λόγου (partes orationis) στη λατινική γλώσσα είναι εννέα:


1) πέντε κλιτά (declinabilia): α´) όνομα ουσιαστικό (nomen substantīvum), β´) όνομα επίθετο (nomen adiectīvum), γ´) αντωνυμία (pronōmen), δ´) μετοχή (participium), ε´) ρήμα (verbum) και


2) τέσσερα άκλιτα (indeclinabilia ή particulae = μόρια): α´) επίρρημα (adverbium), β´) πρόθεση (praepositio), γ´) σύνδεσμος (coniunctio), δ´) επιφώνημα (interiectio).


Άρθρο η λατινική γλώσσα δεν έχει. Για το λόγο αυτό, αν ένα όνομα στο λόγο θεωρείται ως γνωστό και ορισμένο ή ως άγνωστο και αόριστο γίνεται κατανοητό από την κοινή αντίληψη των διαλεγομένων ή από τη συνηθισμένη χρήση και την έννοια των συμφραζομένων: miles venit (= ο στρατιώτης έρχεται -ή- ένας στρατιώτης έρχεται).


11. Τα ουσιαστικά και στη Λατινική διακρίνονται σε συγκεκριμένα (concreta) και σε αφηρημένα (abstracta). Εξάλλου τα συγκεκριμένα τα διακρίνουμε σε κύρια (propria) και σε προσηγορικά (appellatīva).


12. Τα παρεπόμενα των ονομάτων και στη Λατινική είναι τέσσερα: το γένος (genus), ο αριθμός (numerus), η πτώση (casus) και η κλίση (declinatio).


1) Γένη έχει και η Λατινική τρία, αρσενικό (masculīnum), θηλυκό (feminīmum) και ουδέτερο (neutrum): vir άντρας, femĭna γυναίκα, malum μήλο.


Σημείωση. Επειδή δεν υπάρχει άρθρο στη λατινική γλώσσα, το γένος στα ονόματα μπορεί να το αναγνωρίζει κανείς μόνο από την κατάληξη ή από τη σημασία του, αν το όνομα φανερώνει πρόσωπο. Σύμφωνα με αυτά, από τα ονόματα που φανερώνουν πρόσωπα, όπως στην ελληνική έτσι και στη λατινική, αρσενικού γένους είναι όσα φανερώνουν αρσενικά πρόσωπα (όπως vir άντρας, miles στρατιώτης), θηλυκού είναι εκείνα που φανερώνουν θηλυκά πρόσωπα (mulier γυναίκα, virgo παρθένος). Από τα άλλα ονόματα, που φανερώνουν πράγματα, ενέργειες, αφηρημένη έννοια κτλ. πολλά έχουν το ίδιο γένος με τα αντίστοιχα της ελληνικής (π.χ. collis αρσ., λόφος αρσ. - mensa θηλ., τράπεζα θηλ. - donum ουδ., δώρο ουδ.), πολλά όμως έχουν διαφορετικό γένος (π.χ. vinum ουδ., ο οίνος αρσ. - mare ουδ., η θάλασσα θηλ. - ara θηλ., ο βωμός αρσ. - silva θηλ., το δάσος ουδ.).


Τα ονόματα των μετάλλων γενικά στη λατινική είναι ουδέτερα: aurum ο χρυσός, argentum ο άργυρος, ferrum ο σίδηρος, aes ο χαλκός.


2) Αριθμούς η Λατινική έχει δύο (όπως και η νέα ελληνική), ενικό (singularis) και πληθυντικό (pluralis).


3) Πτώσεις η λατινική έχει έξι: την ονομαστική (nominativus), τη γενική (genetivus), τη δοτική (dativus), την αιτιατική (accusativus), την κλητική (vocativus) και ακόμη την αφαιρετική (ablativus), για την οποία θα γίνει λόγος στο Συντακτικό.


4) Κλίσεις η λατινική έχει πέντε.


13. Σε όλες τις κλίσεις:


1) η κλητική του ενικού και του πληθυντικού είναι όμοια με την ονομαστική του, εκτός από την κλητική ενικού των δευτερόκλιτων ονομάτων σε -us, που λήγει σε -e.


2) η αφαιρετική του πληθυντικού είναι πάντοτε όμοια με τη δοτική του.


3) τα ουδέτερα, όπως και στην ελληνική, έχουν ίδιες καταλήξεις στην ονομαστική, αιτιατική και κλητική.


4) το θέμα του ονόματος το βρίσκουμε, αν αφαιρέσουμε την κατάληξη -rum ή -um από τη γενική του πληθυντικού.