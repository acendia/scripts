ΑΠΟ ΤΗΝ ΑΓΡΟΤΙΚΗ ΟΙΚΟΝΟΜΙΑ ΣΤΗΝ ΑΣΤΙΚΟΠΟΙΗΣΗ 
          ΕΙΣΑΓΩΓΗ  Το ανεξάρτητο νεοελληνικό κράτος άρχισε την ιστορική του πορεία το 1830, μετά από μία δεκαετία σκληρών            αγώνων, μεγάλων καταστροφών και ανθρώπινων απωλειών. Η παγίωση της τάξης, της στοιχειώδους έστω κρατικής λειτουργίας και η αρχή της ανοικοδόμησης και της            οικονομικής ανάπτυξης έχουν την αφετηρία τους στο            1833, μετά την εγκατάσταση της βαυαρικής δυναστείας            στην Ελλάδα. Το πρόβλημα που αντιμετώπιζε η χώρα δεν            ήταν μόνο η αποκατάσταση των ζημιών που ο πολυετής            πόλεμος και η αναρχία είχαν προκαλέσει. Σχεδόν όλες οι            δομές και οι λειτουργίες της κοινωνίας, στον οικονομικό            ειδικά χώρο, ήταν απαρχαιωμένες και βρίσκονταν σε            πλήρη αναντιστοιχία με τις προόδους που τα κράτη της            Δυτικής Ευρώπης είχαν ήδη πετύχει στον τομέα αυτό. Τα            κράτη αυτά ζούσαν ήδη τη βιομηχανική επανάσταση και            το μετασχηματισμό των παραγωγικών και οικονομικών            τους δυνάμεων. Η Ελλάδα βρισκόταν ακόμα στην            Ανατολή, εκεί όπου η βιομηχανία ήταν άγνωστη, οι μεταφορές διεξάγονταν με πρωτόγονα μέσα και οι καλλιέργειες γίνονταν με μεθόδους οι οποίες ήταν γνωστές -οι            περισσότερες- από την εποχή του Ησιόδου.