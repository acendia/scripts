ΣΥΝΟΨΗ  Κύμα ονομάζεται μια διαταραχή που  διαδίδεται. Κατά τη διάδοση του κύματος μεταφέρεται ενέργεια και ορμή από ένα  σημείο του χώρου σε κάποιο άλλο όχι όμως και ύλη. Η θεμελιώδης κυματική εξίσωση είναι υ =λf          Η εξίσωση  ενός αρμονικού κύματος είναι y          = Aημ2π(t/T -x/λ) Σύμφωνα με την αρχή της επαλληλίας, εάν δύο ή περισσότερα  κύματα διαδίδονται σε ένα μέσο η απομάκρυνση ενός σημείου του μέσου από τη θέση  ισορροπίας του είναι ίση με τη συνισταμένη των απομακρύνσεων που οφείλονται στα  επιμέρους κύματα.Το αποτέλεσμα της ταυτόχρονης διάδοσης δύο ή περισσότερων  κυμάτων στο ίδιο μέσο ονομάζεται συμβολή των κυμάτων.Η συμβολή δύο κυμάτων ίδιου πλάτους που προέρχονται από  σύγχρονες πηγές και διαδίδονται σε διαφορετικές διευθύνσεις, έχει ως αποτέλεσμα  τα σημεία για τα οποία η διαφορά των αποστάσεών τους από τις δύο πηγές είναι  ακέραιο πολλαπλάσιο του μήκους κύματος λ, να ταλαντώνονται έντονα.Τα σημεία για τα οποία η διαφορά των αποστάσεων από τις δύο  πηγές είναι περιττό πολλαπλάσιο του μισού μήκους κύματος (λ/2) μένουν διαρκώς  ακίνητα.            Όλα τα υπόλοιπα σημεία του μέσου κάνουν ταλάντωση με  ενδιάμεσο πλάτος. Στάσιμο κύμα ονομάζεται το αποτέλεσμα της συμβολής δύο  κυμάτων ίδιου πλάτους και ίδιας συχνότητας που διαδίδονται στο ίδιο μέσο σε  αντίθετες κατευθύνσεις.            Στο στάσιμο κύμα ορισμένα σημεία είναι μόνιμα ακίνητα  (δεσμοί), ενώ άλλα κάνουν ταλάντωση με μέγιστο πλάτος (κοιλίες). Όλα τα άλλα  σημεία του μέσου κάνουν ταλάντωση με πλάτος που εξαρτάται από τη θέση τους. Η  απόσταση δύο διαδοχικών δεσμών ή κοιλιών είναι λ/2. Ηλεκτρομαγνητικό κύμα είναι η ταυτόχρονη διάδοση ενός  ηλεκτρικού και ενός μαγνητικού πεδίου. Τα ηλεκτρομαγνητικά κύματα διαδίδονται  στο κενό με την ταχύτητα του φωτός c.            Το ηλεκτρομαγνητικό κύμα είναι εγκάρσιο, τα διανύσματα του  ηλεκτρικού και του μαγνητικού πεδίου είναι κάθετα μεταξύ τους και κάθετα στη  διεύθυνση διάδοσης του κύματος.                      Στα  ηλεκτρομαγνητικά κύματα ισχύει E/B = c όπου Ε  και Β τα μέτρα της έντασης του ηλεκτρικού και του μαγνητικού πεδίου, αντίστοιχα.            Τα ηλεκτρομαγνητικά όπως και τα μηχανικά κύματα υπακούουν  στην αρχή της επαλληλίας. Ηλεκτρομαγνητικά κύματα παράγονται από την επιτάχυνση  ηλεκτρικών φορτίων.              Οι διάφορες περιοχές του φάσματος της ηλεκτρομαγνητικής  ακτινοβολίας είναι : Τα ραδιοκύματα, τα μικροκύματα, οι υπέρυθρες ακτίνες, το  ορατό φως, οι υπεριώδεις ακτίνες, οι ακτίνες x και οι ακτίνες γ.  Κατά την ανάκλαση :            Η προσπίπτουσα ακτίνα, η ανακλώμενη και η κάθετη στην  επιφάνεια στο σημείο πρόσπτωσης, βρίσκονται στο ίδιο επίπεδο.            Η γωνία ανάκλασης θr είναι ίση με τη γωνία πρόσπτωσης θα          Δείκτης διάθλασης n, ενός διαφανούς υλικού ονομάζεται ο  λόγος της ταχύτητας του φωτός στο κενό (c), προς την ταχύτητά του υ στο υλικό. n = c/u  Κατά τη διάθλασηΗ προσπίπτουσα ακτίνα, η διαθλώμενη και η κάθετη στη  διαχωριστική επιφάνεια των δύο μέσων, στο σημείο πρόσπτωσης της ακτίνας  βρίσκονται στο ίδιο επίπεδο.Όταν το φως είναι μονοχρωματικό, ο λόγος του ημίτονου της  γωνίας πρόσπτωσης (θα) προς το ημίτονο της γωνίας διάθλασης (θb,) είναι ίσος με  τον αντίστροφο λόγο των δεικτών διάθλασης των δύο μέσων.Όταν το φως μεταβαίνει από ένα μέσο σε άλλο με μικρότερο  δείκτη διάθλασης και η γωνία πρόσπτωσης είναι μεγαλύτερη από την κρίσιμη έχουμε  ολική ανάκλαση.Διασκεδασμός ονομάζεται η εξάρτηση του δείκτη διάθλασης από  το μήκος κύματος της ακτινοβολίας. Όταν λευκό φως προσπίπτει σ' ένα πρίσμα,  λόγω διασκεδασμού, αναλύεται στο φάσμα του.