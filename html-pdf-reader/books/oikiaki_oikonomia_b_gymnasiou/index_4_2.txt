4. ΣΥΜΠΕΡΙΦΟΡΑ ΤΟΥ ΚΑΤΑΝΑΛΩΤΗ 


4. ΣΥΜΠΕΡΙΦΟΡΑ ΤΟΥ ΚΑΤΑΝΑΛΩΤΗ 


4.2 Οικογενειακό εισόδημα - Προϋπολογισμός




 Λέξεις – κλειδιά: 
          προγραμματισμός,προϋπολογισμός,εισόδημα,
          απόφαση,χρήμα,συναλλαγή,πληρωμές
        
Στόχοι της υποενότητας είναι οι μαθητές και οι μαθήτριες: 
να κατανοήσουν την έννοια του οικογενειακού προϋπολογισμού και του εισοδήματος, καθώς και τις πηγές του
να εφαρμόζουν τη διαδικασία λήψης αποφάσεων 
να κατανοήσουν την έννοια του χρήματος και τη βασικότερη λειτουργία του, δηλαδή τις συναλλαγές 
να γνωρίσουν τους διάφορους τρόπους πληρωμής για την αγορά ενός αγαθού ή μιας υπηρεσίας. 



α. Οικογενειακός προϋπολογισμός


Είναι γνωστό ότι σε κάθε χρονική περίοδο (π.χ. μια εβδομάδα η ένα μήνα η ένα έτος) η οικογένεια εισπράττει διάφορα εισοδήματα τα οποία προέρχονται από:


Το μισθό. Δηλαδή τα χρήματα από την εργασία των ενήλικων μελών της οικογένειας.
Κέρδη από επιχειρηματικές δραστηριότητες.
Τα περιουσιακά στοιχεία. Κάποιοι άνθρωποι έχουν περιουσία που τους αποφέρει επιπρόσθετα εισοδήματα, όπως για παράδειγμα ενοικιαζόμενα διαμερίσματα, κέρδη από μετοχές, ενοικιαζόμενα μαγαζιά κ.λπ.
Τους τόκους και τα επιδόματα. Οι καταθέσεις σε τραπεζικούς λογαριασμούς αποδίδουν τόκους, δηλαδή επιπρόσθετο εισόδημα. Τα επιδόματα είναι, επίσης, πρόσθετα εισοδήματα που παρέχονται από το κράτος η τις επιχειρήσεις (π.χ. επίδομα ανθυγιεινής εργασίας, ψύχους κ.λπ.). 
Tις συντάξεις. Πρόκειται για το εισόδημα των μελών της οικογένειας που έχουν ξεπεράσει        συνήθως το εξηκοστό έτος της ηλικίας τους, έχουν εργαστεί για μεγάλο χρονικό διάστημα της ζωής τους και πλέον δεν εργάζονται.
Τα έκτακτα εισοδήματα. Χρήματα που προέρχονται από αναπάντεχα κέρδη, όπως π.χ. κέρδος από λαχείο κ.λπ.


Έτσι, η οικογένεια έχει ένα συνολικό οικογενειακό εισόδημα που για μικρά χρονικά διαστήματα (τρεις μήνες η εξάμηνο) δεν μεταβάλλεται σημαντικά και μπορεί να θεωρηθεί σταθερό. Από το συνολικό οικογενειακό εισόδημα μόνο ένα μέρος διατίθεται στην κατανάλωση, ενώ το υπόλοιπο μπορεί είτε να αποταμιευτεί είτε να επενδυθεί





        Εικ. 4.1 Ένας καταναλωτής αποταμιεύει χρήματα σ’ έναν κουμπαρά ή στην τράπεζα κ.ά.

Αποταμίευση είναι το μέρος του εισοδήματος το οποίο η οικογένεια δεν ξοδεύει για την αγορά αγαθών και υπηρεσιών αλλά το αποταμιεύει για τις περιπτώσεις ανάγκης η για να εκπληρώσει κάποιους άλλους στόχους.


Επένδυση είναι το μέρος του εισοδήματος που δαπανάται για την αγορά κεφαλαιουχικών αγαθών, όπως για παράδειγμα για την αγορά ενός σπιτιού η ενός αγροκτήματος.




Ο βασικός στόχος της οικογένειας είναι να αυξήσει τα χρήματα που αποταμιεύει ή επενδύει. Η      αποταμίευση μπορεί να γίνει με διάφορους τρόπους, όπως είναι:


Η κατάθεση σε λογαριασμό ταμιευτηρίου. Ο καταναλωτής (η οικογένεια) καταθέτει σε μια τράπεζα ένα ποσό χρημάτων και στο τέλος κάθε χρόνου παίρνει τους τόκους.
Η αγορά ομολόγων του ελληνικού δημοσίου η εντόκων γραμματίων. Με την αγορά ομολόγων ή εντόκων γραμματίων, ο καταναλωτής «δεσμεύει» ένα χρηματικό ποσό για κάποιο χρονικό διάστημα. Στο τέλος της περιόδου παίρνει το ποσό που έχει αποταμιεύσει και επιπλέον τους τόκους.
Η αγορά μετοχών στο χρηματιστήριο. Αγοράζοντας ο καταναλωτής μετοχές σε κάποια τιμή μπορεί να τις πουλήσει σε άλλη χρονική στιγμή σε υψηλότερη τιμή. Η διαφορά μεταξύ της τιμής πώλησης και της τιμής αγοράς θα είναι το κέρδος του.



Οι οικονομικές αποφάσεις των μελών της οικογένειας για το πόσα χρήματα θα ξοδέψουν και ποσά θα αποταμιεύσουν, αποτελούν μια μορφή οικονομικού προγράμματος που ονομάζεται οικογενειακός προϋπολογισμός.




Πίν. 4.1 Έσοδα και Δαπάνες ενός μηνιαίου ενδεικτικού οικογενειακού προϋπολογισμού.


Έσοδα
Έξοδα


Μισθοί από Εργασία 2.500
ΔΕΗ 100


Εισόδημα από ενοίκια 700
ΕΥΔΑΠ 10


Τόκοι από τραπεζικό λογαριασμό  100
ΟΤΕ 35


 
Έξοδα διατροφής 850


 
Έξοδα ενδυμασίας 300


 
Ασφάλειες 200


 
Δαπάνες ψυχαγωγίας 150


Συνολικά έσοδα 3.300
Συνολικά έξοδα 1645


Αποταμίευση=3.300-1645 = 1655






Η κατάρτιση του οικογενειακού προϋπολογισμού (βλέπε πίνακα 4.1) επηρεάζεται από διάφορους παράγοντες, όπως είναι το μέγεθος του εισοδήματος, το μέγεθος της οικογένειας, η ηλικία των μελών της οικογένειας, το κοινωνικό περιβάλλον μέσα στο οποίο ζουν τα μέλη της οικογένειας κ.λπ. Είναι σημαντικό κατά την εκτέλεση του προϋπολογισμού να ελέγχεται η πρόοδός του και κυρίως τα έξοδα να μην υπερβαίνουν τα έσοδα.


        Εικ. 4.2 Ο προϋπολογισμός ενός καταναλωτή πρέπει
        να αρχίζει πάντοτε με τα σταθερά του έξοδα 



β. Το χρήμα ως μέσο συναλλαγής


Όταν οι άνθρωποι λένε τη λέξη «χρήμα» συνήθως εννοούν το κέρμα η το χαρτονόμισμα.



Χρήμα είναι οτιδήποτε χρησιμοποιείται στις συναλλαγές και αυτό το οποίο προσδιορίζει την      αξία των αγαθών.



Σε μια οικονομία τα άτομα πωλούν η αγοράζουν αγαθά. Αυτές οι αγοραπωλησίες ονομάζονται συναλλαγές. Παλαιότερα, οι συναλλαγές γίνονταν μόνο με ανταλλαγή άλλων αγαθών, δηλαδή τα αγαθά και τις υπηρεσίες που επιθυμούσαν τα άτομα να αγοράσουν για να καταναλώσουν τα α¬ντάλλασσαν με άλλα αγαθά η υπηρεσίες.


Σήμερα, το χρήμα κυκλοφορεί κυρίως σε τέσσερις μορφές: κέρματα, χαρτονομίσματα, τραπεζικές επιταγές και χρεωστικές και πιστωτικές κάρτες








Εικ. 4.3 Πιστωτική κάρτα, κέρματα, χαρτονομίσματα 





Με τη χρεωστική κάρτα μπορούμε να πάμε στο κατάστημα που έχουμε επιλέξει για να πραγματοποιήσουμε την αγορά, να δώσουμε την κάρτα που είναι συνδεδεμένη με τον τραπεζικό μας λο-γαριασμό και πληκτρολογώντας τον κωδικό μας αριθμό να μεταφερθούν αμέσως χρήματα από το λογαριασμό μας στο κατάστημα.


Με την πιστωτική κάρτα ο καταναλωτής αγοράζει τα προϊόντα σήμερα και τα πληρώνει κάποια άλλη χρονική στιγμή. Πρέπει όμως να είναι ιδιαίτερα προσεκτικός και να ελέγχει τις αγορές του για να μην υπερβαίνουν τα έσοδά του, που είναι περιορισμένα, γιατί μπορεί να βρεθεί χρεωμένος.