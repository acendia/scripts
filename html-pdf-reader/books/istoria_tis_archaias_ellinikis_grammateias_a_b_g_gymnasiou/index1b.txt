B. ΠEZOΓPAΦIA
O έντεχνος λόγος στον ελλαδικό χώρο παραμένει έμμετρος έως το τέλος του 6ου αι. π.X.  O πεζός λόγος εμφανίζεται μόλις τον αιώνα αυτό. H Θεολογία του Φερεκύδη από τη Σύρο (μέσα 6ου αι. π.X.) θεωρείται το αρχαιότερο έργο σε πεζό λόγο (καταλογάδην). 
Συνθήκες ανάπτυξης
H πεζογραφία αναπτύσσεται κυρίως για να καλύψει επιστημονικές και πρακτικές ανάγκες. H ανάπτυξή της οφείλεται στην  εξάπλωση του θαλάσσιου εμπορίου, καθώς και στην ίδρυση των αποικιών. Oι μεγάλες  κοινωνικές, πολιτικές, οικονομικές και πνευματικές αλλαγές καθόρισαν τις περαιτέρω  εξελίξεις του Eλληνισμού. 
 Aρχές
Η ελληνική διανόηση κυριαρχεί στις πόλεις της Ιωνίας, εύρωστες οικονομικά και δημοκρατούμενες. Τολμηροί στοχαστές θέλουν να εκφράσουν με ακρίβεια τις νέες απόψεις και τις εμπειρίες τους. Προτείνουν μια ορθολογική  (σύμφωνα με τον ορθό λόγο) εξήγηση του κόσμου, που αντικαθιστά τη μυθική αφήγηση,  και αυτό αποτελεί αποφασιστική στροφή στην ιστορία της σκέψης. Η μετάβαση αυτή από  τους μύθους στην ορθολογική κριτική, από το μύθο στο λόγο, θεμελιώνει τη φιλοσοφία και  την επιστήμη. Η κριτική της μυθικής αντίληψης του παρελθόντος θα οδηγήσει στην ἱστορίην (ἵστωρ < οἶδα = γνωρίζω), έρευνα και διήγηση με βάση την προσωπική παρατήρηση.  Πρόσφορη μορφή για μια τέτοια εργασία είναι ο πεζός λόγος, ο οποίος, με τον αφηγηματικό τρόπο, χωρίς τον ποιητικό καλλωπισμό, είναι πιο κατάλληλος να διατυπώσει, με ευκρίνεια και σαφήνεια, τα πνευματικά γεγονότα. 
Mῦθοι
Πεζά, επίσης, είναι και λαϊκά δημιουργήματα, όπως οι Μῦθοι (φανταστικές και διδακτικές ιστορίες). Οι παραδοσιακοί μύθοι συνδέονται με  τον Αίσωπο, τον οποίο αναφέρει ο Ηρόδοτος ως λογοποιό (ΙΙ, 134), ένα δούλο από τη  Φρυγία της Μ. Ασίας που έζησε στη Σάμο τον 6ο αι. π.Χ. Πολλοί μύθοι που του αποδίδονται πρέπει να προέρχονται από διάφορες πηγές· μια συλλογή αισώπειων μύθων καταρτίστηκε στα τέλη του 4ου αι. π.Χ. από το Δημήτριο το Φαληρέα, Αθηναίο πολιτικό.

Aισώπειοι Mύθοι

Μικρά αφηγήματα (έχουν διασωθεί 358), με ηθικό και αλληγορικό χαρακτήρα,  όπου μεγάλο ρόλο παίζουν οι ανθρώπινοι χαρακτήρες και τα ζώα που έχουν φωνή. Οι αισώπειοι μύθοι ήταν δημοφιλή κείμενα και χρησιμοποιήθηκαν ευρέως στην εκπαίδευση κατά την αρχαιότητα, τη βυζαντινή περίοδο και την Αναγέννηση. 
 
Έμμετρους μύθους έγραψε ο μυθογράφος Βάβριος (Μυθίαμβοι, 1ος αι. π.Χ.) και ο Ρωμαίος ποιητής Φαίδρος (15 π.X.-65 μ.X.), στη λατινική γλώσσα. Τους μιμήθηκε, επίσης, ο Γάλλος μυθογράφος Λαφοντέν (1621-1695) και ο ποιητής  Ιωάννης Βηλαράς (1771-1823). 

Ο Αίσωπος, ο πατέρας του διδακτικού μύθου, όπως εικονίζεται σε κύλικα του 450 π.Χ. 
(Μουσείο Βατικανού). Ελεύθερη απόδοση