Κεφάλαιο 2  Οι αποφάσεις στον Δήμο   
Όσες πόλεις έχουν πληθυσμό πάνω από 10.000 κατοίκους ή είναι πρωτεύουσες νομών, ανεξάρτητα από τον πληθυσμό τους, αποτελούν Δήμο. Υπάρχουν όμως και περιπτώσεις που έχουν χαρακτηριστεί για ιστορικούς και άλλους λόγους ως Δήμοι και περιοχές με μικρότερο πληθυσμό. Κάθε τέσσερα χρόνια γίνονται δημοτικές εκλογές, όπου οι πολίτες εκλέγουν τον Δήμαρχο και τους Δημοτικούς Συμβούλους που θα διοικήσουν τον Δήμο τους.
  

 1. Το Δημοτικό Συμβούλιο της πόλης μας συνεδριάζει... 

  
Μια μεγάλη έκταση 20 στρεμμάτων ήταν μέχρι τώρα ένας σκουπιδότοπος. Πρόσφατα όμως, ο Δήμος καθάρισε τον χώρο από τα σκουπίδια και όλοι τώρα ασχολούνται με το πώς θα τον αξιοποιήσουν με τον καλύτερο τρόπο.Υπάρχουν πολλές προτάσεις για τη χρήση αυτού του χώρου:
  
Ορισμένοι δημοτικοί σύμβουλοι υποστηρίζουν ότι πρέπει να κατασκευαστεί ένα εμπορικό κέντρο. Μια μεγάλη εταιρεία που κατασκευάζει εμπορικά κέντρα έχει καταθέσει στον Δήμο μια σοβαρή μελέτη. Το κέντρο αυτό θα εξυπηρετεί τους κατοίκους της πόλης και έτσι δεν θα χρειάζεται να πηγαίνουν σε γειτονικές πόλεις για τις αγορές τους, ενώ θα βρουν εργασία πολλοί δημότες.
 
Κάποιοι άλλοι δημοτικοί σύμβουλοι προτείνουν να γίνει στον χώρο αυτό ένα πάρκο. Το πράσινο της περιοχής είναι ελάχιστο και έτσι τώρα είναι μια μοναδική ευκαιρία να αυξηθεί. Είναι πολύ δύσκολο να ξαναβρεθεί μια τέτοια μεγάλη έκταση, όπως αυτή, για τέτοιο σκοπό.
  
Ορισμένοι θεωρούν ότι σ’ αυτόν τον χώρο σε συνεργασία με τον Οργανισμό Εργατικής Κατοικίας πρέπει να δημιουργηθούν εργατικές κατοικίες. Το πρόβλημα της στέγασης είναι πολύ σημαντικό. Όλοι θέλουν να έχουν ένα δικό τους σπίτι να στεγαστούν, αλλά για ορισμένους είναι σχεδόν ανέφικτο. Γι’ αυτόν τον λόγο, τώρα που βρέθηκε αυτό το μεγάλο οικόπεδο, είναι ευκαιρία να στεγαστούν κάποιες οικογένειες.
  Υποθέστε ότι η τάξη σας είναι το Δημοτικό Συμβούλιο που συνεδριάζει για την επίλυση του παραπάνω θέματος.  Χωριστείτε σε τρεις ομάδες, όσες είναι και οι προτεινόμενες λύσεις. Κάθε ομάδα να αναλάβει να υποστηρίξει μία από τις προτάσεις. Προσπαθήστε να πάρετε μια απόφαση για τη διαχείριση της περιοχής. Θυμηθείτε τα βήματα που είδαμε στο προηγούμενο κεφάλαιο.  Μάθαμε ότι...  
Κάθε Δήμος αποτελεί έναν οργανισμό για τη διοίκηση μιας πόλης. Οι δημοτικές αρχές εκλέγονται κάθε τέσσερα χρόνια. Φροντίζουν για την ίδρυση και συντήρηση των σχολικών κτιρίων, για την αποχέτευση, την καθαριότητα, το πράσινο της πόλης κ.ά..
 
Για την πρόοδο και ανάπτυξη της πόλης συμμετέχουν όλοι οι κάτοικοί της με τις προτάσεις και τη δράση τους.