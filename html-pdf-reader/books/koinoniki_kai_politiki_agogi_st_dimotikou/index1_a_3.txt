ΕΝΟΤΗΤΑ Α': Η οικογένεια



Δυσκολίες που αντιμετωπίζει η οικογένεια








Παρατηρούμε τα σκίτσα και συζητάμε όλοι μαζί:


Ποιες δυσκολίες μπορεί να έχει μια οικογένεια;


Πώς μπορούν να αντιμετωπιστούν τέτοιες δυσκολίες;





Συχνά η οικογένεια αντιμετωπίζει δυσκολίες   και συγκρούσεις που προκαλούνται από διάφορους παράγοντες είτε   εσωτερικούς, όπως η έλλειψη επικοινωνίας μεταξύ των μελών ή κάποιο   σοβαρό πρόβλημα υγείας, είτε εξωτερικούς, όπως η ανεργία των γονέων, η   αδυναμία ένταξης στην τοπική κοινωνία ή μια ξαφνική καταστροφή.


Οι περισσότερες δυσκολίες μπορούν να   αντιμετωπίζονται από την οικογένεια, όταν όλα τα μέλη της είναι ενωμένα,   δείχνουν διάθεση για συνεργασία, συζητούν μεταξύ τους, προσπαθούν να   κατανοήσουν και να βοηθήσουν ο ένας τον άλλον.


Όταν πρόκειται για προβλήματα που   οφείλονται σε εξωτερικούς παράγοντες, όπως η ανεργία ή τα οικονομικά   προβλήματα, είναι απαραίτητη η υποστήριξη της οικογένειας από το κράτος   με μέτρα πρόνοιας. 





Ο Γιάννης είναι 12 ετών. Τελευταία είναι   πολύ νευρικός και μιλάει απότομα στους γονείς του. Η οικογένειά του   προβληματίζεται και αναρωτιέται τι του συμβαίνει. Συζητάμε και   καταγράφουμε δυσκολίες που μπορεί να δημιουργηθούν στις σχέσεις των   μελών της οικογένειας εξαιτίας της συμπεριφοράς του. 


- Με τη Μαρία την αδερφή του .....................................................


- Με τον Κώστα τον μεγαλύτερό του αδερφό .................................


- Ο μπαμπάς..................................................................................


- Η μαμά........................................................................................ΚΕΦΑΛΑΙΟ 3ο: Δυσκολίες που αντιμετωπίζει η οικογένεια


 





 Πολλές φορές, όμως, οι δυσκολίες μέσα στην   οικογένεια είναι σοβαρές και οδηγούν σε συνεχείς καβγάδες μεταξύ των   μελών, συγκρούσεις, βία ή και διαζύγιο. Για την αντιμετώπιση αυτών των   προβλημάτων και την προστασία των μελών της οικογένειας, υπάρχουν φορείς   και υπηρεσίες, όπως είναι οι οικογενειακοί σύμβουλοι ή τα συμβουλευτικά κέντρα   στήριξης της οικογένειας. Σε αυτά μπορούν να απευθυνθούν τα μέλη της   οικογένειας προκειμένου να βοηθηθούν. Όταν όμως η αντιμετώπιση των   εσωτερικών προβλημάτων είναι αδύνατη, τότε αναζητείται λύση με βάση τους   νόμους που έχει θεσπίσει η πολιτεία.






 
ΔΡΑΣΤΗΡΙΟΤΗΤΑ
 




Οι γονείς της Ελένης εργάζονταν σε ένα   εργοστάσιο, το οποίο έκλεισε. Εδώ και δύο μήνες ο πατέρας της ψάχνει για   δουλειά και η μητέρα της προσπαθεί να βοηθήσει δουλεύοντας   περιστασιακά. Η Ελένη έχει κι ένα μεγαλύτερο αδερφό, τον Θανάση, 17   ετών. 





Συζητάμε τρόπους με τους οποίους η οικογένεια της Ελένης μπορεί να αντιμετωπίσει τη συγκεκριμένη κατάσταση.
                - Ποιες είναι οι δυσκολίες που θα αντιμετωπίσει η οικογένεια της Ελένης; 
                - Πού μπορεί να απευθυνθεί για να ζητήσει βοήθεια;






 
ΜΕ ΛΙΓΑ ΛΟΓΙΑ
 




Στην οικογένεια πολλές φορές δημιουργούνται   δυσκολίες, που μπορεί να οφείλονται σε εσωτερικούς παράγοντες, όπως η   έλλειψη επικοινωνίας των μελών ή σε εξωτερικούς παράγοντες, όπως η   ανεργία και τα οικονομικά προβλήματα. Κάποιες εσωτερικές δυσκολίες είναι   δυνατόν να ξεπεραστούν με κατανόηση, συζήτηση, αλληλοβοήθεια και   συνεργασία των μελών. Σε περιπτώσεις που οι δυσκολίες είναι αδύνατο να   επιλυθούν μέσα στην οικογένεια, τα μέλη της μπορούν να απευθυνθούν στις   κοινωνικές υπηρεσίες, που υπάρχουν γι’ αυτό τον σκοπό. 





Ανακεφαλαίωση


                Η οικογένεια είναι η πρώτη και πιο βασική ομάδα, μέσα στην οποία γεννιέται και μεγαλώνει ο άνθρωπος. Μέσα στην οικογένεια τα μέλη της ικανοποιούν τις βασικές τους ανάγκες και συγχρόνως μαθαίνουν να συνυπάρχουν και να συνεργάζονται.
                Χαρακτηριστικό της οικογένειας είναι η μορφή της. Στη σημερινή εποχή, η πιο συνηθισμένη μορφή οικογένειας είναι η πυρηνική.
                Για την καλύτερη οργάνωση και λειτουργία της οικογένειας, κάθε μέλος της αναλαμβάνει ρόλους και ακολουθεί κανόνες συμπεριφοράς, οι οποίοι ορίζουν τα δικαιώματα και τις υποχρεώσεις του.
                Πολλές φορές, η οικογένεια αντιμετωπίζει δυσκολίες, οι οποίες μπορεί να οφείλονται σε εσωτερικούς ή εξωτερικούς παράγοντες. Όταν οι δυσκολίες δεν μπορούν να αντιμετωπιστούν από την ίδια την οικογένεια, τότε τα μέλη της απευθύνονται στις κοινωνικές υπηρεσίες ή αναζητείται λύση με βάση τους νόμους που έχει θεσπίσει η πολιτεία.