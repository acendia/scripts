ΕΝΟΤΗΤΑ Γ': Η Εκκλησία



Άλλα θρησκεύματα στην Ελλάδα





Συζητάμε για άλλες θρησκείες που γνωρίζουμε και δίνουμε διάφορα χαρακτηριστικά τους.








Σύμφωνα με το Σύνταγμα, στη χώρα μας η Ανατολική Ορθόδοξη Εκκλησία θεωρείται ως επικρατούσα, επειδή εκφράζει την πλειονότητα του ελληνικού λαού και αποτελεί σημαντικό στοιχείο της ταυτότητάς του.

                Ωστόσο, στο ελληνικό κράτος κάθε πολίτης έχει το δικαίωμα να πιστεύει σε όποια θρησκεία εκείνος επιθυμεί και να εκδηλώνει ελεύθερα την πίστη του σ’ αυτήν. Το δικαίωμα αυτό, που προβλέπεται από το Σύνταγμα της χώρας μας, διατυπώνεται ως αρχή της ανεξιθρησκίας. Ορισμένοι κάτοικοι της χώρας μας πιστεύουν σε άλλα χριστιανικά δόγματα, όπως στο Ρωμαιοκαθολικισμό και τον Προτεσταντισμό. Κάποιοι άλλοι, Έλληνες ή ξένοι μετανάστες, ακολουθούν άλλες θρησκείες, όπως είναι ο μουσουλμανισμός, ο ιουδαϊσμός, ο βουδισμός, ο ινδουισμός. Κάθε θρησκεία έχει τους δικούς της πιστούς, τις δικές της αρχές και παραδόσεις, τους δικούς της τόπους και τρόπους λατρείας.




Θυμόμαστε από την Ιστορία της Ε΄ τάξης:



Η θρησκευτική ελευθερία ως ανθρώπινο δικαίωμα κατακτήθηκε για πρώτη φορά   το 313 μ.Χ. Το Διάταγμα περί ανεξιθρησκίας που υπέγραψαν οι τότε   αυτοκράτορες του Ρωμαϊκού κράτους Κωνσταντίνος και Λικίνιος στα   Μεδιόλανα (Μιλάνο) της Ιταλίας αναγνώρισε τη χριστιανική πίστη ως ίση   και οι χριστιανοί αφέθηκαν ελεύθεροι να λατρεύουν το Θεό τους χωρίς αυτή   η πράξη να αποτελεί αδίκημα. Ο όρος «ανεξιθρησκία» καθιερώθηκε από το   μεγάλο δάσκαλο του Γένους Ευγένιο Βούλγαρη το έτος 1768. Σήμερα, αυτή η   αρχή ισχύει και γίνεται σεβαστή σε όλες τις δημοκρατικές χώρες.ΚΕΦΑΛΑΙΟ 2ο: Άλλα θρησκεύματα στην Ελλάδα





Συζητάμε για τη σημασία της θρησκευτικής ελευθερίας την εποχή του Μεγάλου Κωνσταντίνου και για την αξία της σήμερα.






 
ΔΡΑΣΤΗΡΙΟΤΗΤΑ
 




Συζητάμε και καταγράφουμε τα κοινά και τα διαφορετικά χαρακτηριστικά στοιχεία των θρησκειών. 





ΚΟΙΝΑ ΣΤΟΙΧΕΙΑ 

                Σε όλες τις θρησκείες οι πιστοί προσεύχονται σε έναν τόπο λατρείας.

ΔΙΑΦΟΡΕΤΙΚΑ ΣΤΟΙΧΕΙΑ

                Ο τρόπος που προσεύχονται..


 
 


 
 


 
 


 
 






 
ΜΕ ΛΙΓΑ ΛΟΓΙΑ 
 




Οι περισσότεροι Έλληνες ανήκουν στην Ορθόδοξη Χριστιανική Εκκλησία. Yπάρχουν και Έλληνες χριστιανοί, οι οποίοι ανήκουν σε άλλη Εκκλησία, στη Ρωμαιοκαθολική ή στην Προτεσταντική. Ακόμη, υπάρχουν και Έλληνες οι οποίοι είναι μουσουλμάνοι, ιουδαίοι ή κάτι άλλο. Τα τελευταία χρόνια ζουν και εργάζονται στη χώρα μας μετανάστες, οι οποίοι είναι μουσουλμάνοι, ινδουιστές, βουδιστές ή κάτι άλλο.

                Η πίστη όλων αυτών γίνεται σεβαστή από το Κράτος και ο καθένας μπορεί ελεύθερα και ανεμπόδιστα να λατρεύει τον Θεό, στον οποίο πιστεύει, σύμφωνα με την αρχή της ανεξιθρησκίας, η οποία περιγράφεται ξεκάθαρα στο ελληνικό Σύνταγμα.





Ανακεφαλαίωση



Η Ορθόδοξη Εκκλησία της Ελλάδος έχει σκοπό τη διδασκαλία του λόγου του Θεού και τον σύνδεσμο των πιστών μαζί του. Με την ενεργό συμμετοχή όλων των μελών της επιτελεί πνευματικό, κοινωνικό και ανθρωπιστικό έργο ανάλογο με τις δυνατότητές της (πνευματικά κέντρα, φιλόπτωχα ταμεία, κατηχητικά σχολεία, ενοριακές νεανικές εστίες, καθημερινή διανομή φαγητού σε άπορους και άστεγους συνανθρώπους μας). Η Εκκλησία της Ελλάδος έχει δική της εσωτερική οργάνωση με ανώτατα διοικητικά όργανα τη Διαρκή Ιερά Σύνοδο και την Ιερά Σύνοδο της Ιεραρχίας, πρόεδρος των οποίων είναι ο Αρχιεπίσκοπος Αθηνών και πάσης Ελλάδος.

                Το ελληνικό Σύνταγμα αναγνωρίζει ως επικρατούσα θρησκεία την Ορθόδοξη Χριστιανική. Ταυτόχρονα, όμως, σέβεται το δικαίωμα κάθε πολίτη της χώρας να ακολουθεί όποια θρησκεία επιθυμεί, χωρίς κανένα περιορισμό στην έκφραση της πίστης του. Εφαρμόζει, δηλαδή, στην πράξη την αρχή της ανεξιθρησκίας.