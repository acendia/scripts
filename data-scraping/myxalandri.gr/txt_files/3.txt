Title:
Φωτιά σε απορριμματοφόρο του Δήμου Χαλανδρίου - Πώς προκλήθηκε
Description:
Φωτιά ξέσπασε σε απορριμματοφόρο του Δήμου Χαλανδρίου τα ξημερώματα της Τετάρτης 9/9 κατά τη διάρκεια του δρομολογίου αποκομιδής του μπλε κάδου στο Κάτω Χαλάνδρι. Συγκεκριμένα περί τις 6:00 π.μ. και στο ύψος της οδού Ιθώμης το πλήρωμα του απορριμματοφόρου είδε καπνό από τη σκάφη του οχήματος συνοδευόμενο από οσμή καιόμενου υλικού. Ο φορητός πυροσβεστήρας του οχήματος δεν μπορούσε να κατευνάσει την εστία και ο οδηγός εν κινήσει ειδοποίησε την Πυροσβεστική και τη Διεύθυνση Καθαριότητας. Βάζοντας τα δύο άτομα του πληρώματος στην καμπίνα οδήγησε το όχημα στο πλάτωμα της οδού Σαρανταπόρου, λίγο πριν από τον Παιδικό Σταθμό της Τράπεζας της Ελλάδος, όπου άδειασε το φορτίο προκειμένου να επιτευχθεί σωστότερη κατάσβεση. Στην επιχείρηση κατάσβεσης συμμετείχαν 3 πυροσβεστικά οχήματα. Το φορτίο που κατασβήστηκε μεταφέρθηκε με μηχανήματα της Διεύθυνσης Καθαριότητας στον ΧΥΤΑ Φυλής, ενώ το απορριμματοφόρο μετά την έλευση του ανακριτικού της Πυροσβεστικής ρυμουλκήθηκε στο αμαξοστάσιο του Δήμου Χαλανδρίου προκειμένου να εξεταστεί η κατάστασή του. Όλα δείχνουν ότι η φωτιά προκλήθηκε από ανάφλεξη υλικών που υπήρχαν μέσα στους κάδους που άδειασε το όχημα στο δρομολόγιό του. Σημειώνεται ότι η ανάφλεξη μεταφερόμενου απορρίμματος εντός του απορριμματοφόρου, σε συνθήκες πίεσης με πλαστικά και χαρτιά θα μπορούσε να προκαλέσει πολύ χειρότερα αποτελέσματα. Στη συγκεκριμένη περίπτωση είχαμε μόνο πρόκληση φωτιάς, την οποία ευτυχώς διαχειρίστηκε επιτυχώς το πλήρωμα του απορριμματοφόρου με τη συνδρομή της Πυροσβεστικής. Να σημειωθεί ότι το τελευταίο διάστημα έχουν καταστραφεί 2 κάδοι στην περιοχή του Κάτω Χαλανδρίου από φωτιά που έχει προκληθεί από αναμμένα κάρβουνα και στάχτες που έχουν πεταχτεί μέσα σε αυτούς. Σε κάθε περίπτωση ο Δήμος Χαλανδρίου επαναλαμβάνει ότι απαγορεύεται ρητώς από τον Κανονισμό Καθαριότητας του Δήμου η ρίψη εύφλεκτων υγρών υλικών σε κάδους όπως και υλικών όπως στάχτες, κάρβουνα κ.λπ. που μπορεί να ενεργοποιήσουν περιστατικό πυρκαγιάς.  
