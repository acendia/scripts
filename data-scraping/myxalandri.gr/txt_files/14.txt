Title:
“Η φωτογραφία στην Πλατεία”: Έκθεση φωτογραφίας στο Χαλάνδρι
Description:
«Η φωτογραφία στην Πλατεία» - Έκθεση φωτογραφίας από τη Διεύθυνση Πολιτισμού και Αετοπούλειου Πολιτιστικού Κέντρου Συνολικά 33 ερασιτέχνες φωτογράφοι, συμμετέχοντες στα δύο καλλιτεχνικά εργαστήρια του Δήμου Χαλανδρίου «Φωτογραφία Δρόμου και Δημιουργία Φωτο-Ιστορίας» με εισηγητή τον Θανάση Σταυράκη και «Ο λόγος στην Εικόνα» (Α’ &amp;amp; Β’ Κύκλος) με εισηγητή τον Μπάμπη Κουγεμήτρο, παρουσιάζουν τη δουλειά τους στην έκθεση «Η φωτογραφία στην Πλατεία», στην κεντρική πλατεία Χαλανδρίου από την Παρασκευή 11 Σεπτεμβρίου, στις 18:00. Οι συμμετέχοντες στα εργαστήρια παράγουν μια σειρά από έργα, πιστά στην παράδοση του ντοκουμέντου, που άλλοτε αφορούν τις αθέατες όψεις της πόλης, τα στιγμιότυπα της καθημερινότητας και των ανθρώπων που την κατοικούν, ενώ άλλοτε πάλι υιοθετούν μια πιο προσωπική ματιά, προτείνοντας κυρίως μία ερμηνεία του φυσικού, αστικού και περιαστικού τοπίου. Οι εικόνες αυτές, αναπαραστάσεις του δημόσιου χώρου και βίου, επιστρέφουν στην πόλη  και γίνονται κομμάτι της. Η έκθεση, ανοιχτή και προσβάσιμη για το κοινό όλο το 24ωρο, λαμβάνει χώρα στο πιο κεντρικό σημείο του Χαλανδρίου, στην Κεντρική Πλατεία (παιδική χαρά). Εγκαίνια: Παρασκευή 11 Σεπτεμβρίου 2020, ώρα 18:00 Διάρκεια: 11-20 Σεπτεμβρίου 2020 Ώρες λειτουργίας: όλο το 24ωρο «Φωτογραφία Δρόμου &amp;amp; Δημιουργία Φωτο-Ιστορίας» Επιμελητής | Θανάσης Σταυράκης Georgo Anamo, Δημήτρης Θεοδωρακόπουλος, Γιώτα Κουλιάνου, Οδυσσέας Κουλουκύθας, Ελεάννα Κούνουπα,  Νίκη Μανωλοπούλου, Alla Moskalenko,  Αλεξάνδρα Πυλιώτη, Κατερίνα Ρηγοπούλου, Βάσια Σκυλακάκη, Νότα Τρίγκα, Βασίλης Τσιτσάνης, Έφη Ψαλτίδη. Σημείωμα του εισηγητή Θανάση Σταυράκη: «Συνεχίζοντας για τρίτη χρονιά από το Νοέμβριο του 2019 έως και τον Ιούνιο του 2020 οι σκέψεις μου εκτός από το πώς οι συμμετέχοντες θα φωτογραφίζουν πιο απλά και λιτά, ήταν εάν και πως θα ολοκληρωθεί το εργαστήρι σε μία από τις πιο περίεργες καταστάσεις που βιώσαμε όλοι λόγω της πανδημίας. Σε συνεννόηση με τον Δήμο Χαλανδρίου συνεχίσαμε κανονικά τα μαθήματα μέσω βιντεοκλήσεων. Με την άρση των πρώτων περιοριστικών μέτρων λόγω πανδημίας τελειώσαμε τη χρονιά στην αυλή του Αετοπούλειου Πολιτιστικού Κέντρου τηρώντας τις αποστάσεις... Σε μία εποχή στην οποία η δύναμη της εικόνας καθορίζει την καθημερινότητά μας η παραπάνω πρόκληση ήταν ένα μεγάλο στοίχημα. Απώτερος σκοπός του Εργαστηρίου η βελτίωση των τεχνικών λήψης και η σύνθεση του κάδρου. Αλλά και οι συμμετέχοντες να είναι μέσα στον παλμό της επικαιρότητας. Η ικανοποίηση μου μεγάλη όταν από τη θεωρία και τις οδηγίες το αποτέλεσμα των συμμετεχόντων στο πρακτικό μέρος ήταν άψογο. Για ανθρώπους που η φωτογραφία είναι η αγαπημένη τους ενασχόληση μεταξύ σκληρής καθημερινότητας και επαγγελματικών υποχρεώσεων έγινε ένα είδος ψυχοθεραπείας για τους ίδιους. Τους ευχαριστώ». «Ο λόγος στην Εικόνα» (Α’ &amp;amp; Β’ Κύκλος) Επιμελητής  | Μπάμπης Κουγεμήτρος Γιάννης Αποστολόπουλος Ηλίας Δεσποινιάδης, Αφροδίτη Διαμαντοπούλου, Άρτεμις Ελευθερίου, Χαρά Ζαχάρωφ, Όλγα Καμπούρη, Πάνος Κουρεμένος, Χαρά Κυπρούλη, Βίνια Λυριτζή, Χριστίνα Μαρούλη, Σταύρος Μαυρομάτης, Γιώργος Μενεγάκης, Αλεξία Μπαράκου, Κώστας Ντούβρας, Γιώργος Παπαδόπουλος, Κίτυ Παπασωτηρίου, Αχιλλέας Παπαχρήστου, Νίκος Σάμπαλης, Θοδωρής Στίγκας, Μελίνα Ταπραντζή. Σημείωμα του εισηγητή Μπάμπη Κουγεμήτρου: «Στο πλαίσιο του φωτογραφικού εργαστηρίου «Ο λόγος στην Εικόνα», υπό την αιγίδα και στήριξη του Δήμου Χαλανδρίου για τρίτη συνεχόμενη χρονιά, οι συμμετέχοντες είχαν την ευκαιρία μέσα από θεωρητικές προσεγγίσεις, βασικές γνώσεις τεχνικής, ιστορικές αναδρομές αλλά και παρουσιάσεις καταξιωμένων φωτογράφων, να έρθουν σε επαφή με την τέχνη της Φωτογραφίας. Σε επίπεδο πρακτικής άσκησης δόθηκε έμφαση τόσο στην τοπιογραφία όσο και στο πορτρέτο. Επιπροσθέτως, ένεκα των ιδιαίτερων -λόγω πανδημίας- συνθηκών και περιορισμών, οι συμμετέχοντες έστρεψαν το βλέμμα τους και το φακό τους σε όψεις του οικείου και οικιακού χώρου και βίου, που συνήθως περνούν απαρατήρητες και σπάνια αναπαρίστανται. Ένα μικρό δείγμα αυτών των φωτογραφικών απεικονίσεων φιλοξενείται στη φωτογραφική έκθεση της Πλατείας».  
