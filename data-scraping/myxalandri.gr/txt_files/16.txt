Title:
“ Έπεσε” η αυλαία του Φεστιβάλ Ρεματιάς 2020 “Νύχτες Αλληλεγγύης”
Description:
Νησίδα ιδιαίτερης χαράς και αισιοδοξίας μέσα στις ιδιότυπες συνθήκες που ζούμε λόγω της πανδημίας, έγινε για την πόλη του Χαλανδρίου το Φεστιβάλ Ρεματιάς 2020 “Νύχτες Αλληλεγγύης” που ολοκληρώθηκε χτες με επιτυχία. Φίλοι και φίλες της Ρεματιάς είχαν την ευκαιρία μέσα σε ένα δύσκολο καλοκαίρι να απολαύσουν έργα του πολιτισμού και της τέχνης παρά τους επιβεβλημένους περιορισμούς που έγιναν σεβαστοί στο ακέραιο από όλους και όλες. Οι περισσότερες εκδηλώσεις της μικρής φετινής διοργάνωσης έφτασαν στη μέγιστη επιτρεπόμενη πληρότητα θέσεων ενώ οι θεατές συνεργάστηκαν απόλυτα με τους εργαζόμενους στο Θέατρο για την τήρηση των μέτρων προστασίας και την ασφαλή διεξαγωγή του Φεστιβάλ. Παρά το γεγονός ότι η πανδημία και οι επιπτώσεις της άλλαξαν φέτος το νόημα της αλληλεγγύης, μετατοπίζοντας την έκφρασή της κυρίως προς τον δοκιμαζόμενο σήμερα καλλιτεχνικό κόσμο αλλά και του καθενός απέναντι στον άλλον, το κοινό της Ρεματιάς δεν ξέχασε τις κοινωνικές δομές της πόλης συνεισφέροντας σημαντικές ποσότητες ειδών πρώτης ανάγκης για το Κοινωνικό Παντοπωλείο του Δήμου, το Κοινωνικό Ιατρείο Αλληλεγγύης Χαλανδρίου και τις δομές αλληλεγγύης στους πρόσφυγες. Το πρόγραμμα του Φεστιβάλ Ρεματιάς 2020 “Νύχτες Αλληλεγγύης” άνοιξε, στις 17 Ιουλίου, η Φιλαρμονική Ορχήστρα του Δήμου Χαλανδρίου δίνοντας τον τόνο της φετινής διοργάνωσης με την παρουσίαση έργων του Μάνου Χατζιδάκι από δεκαμελές σύνολό της, καθώς σύμφωνα με το πρωτόκολλο για την προστασία από τον κορωνοϊό δεν θα μπορούσαν να βρίσκονται περισσότεροι μουσικοί στη σκηνή ώστε να τηρούνται οι μεταξύ τους αποστάσεις ασφαλείας. Παρ’ όλα αυτά η βραδιά ήταν αντιπροσωπευτική της γοητείας που ασκεί η αγαπημένη ορχήστρα της πόλης καθώς οι δέκα μουσικοί της μάγεψαν το κοινό, υπογραμμίζοντας τη δύναμη της τέχνης ακόμη και με τεχνικούς περιορισμούς και την αναγκαιότητά της προπάντων σε δύσκολους καιρούς. Το πρόγραμμα του Φεστιβάλ συνεχίστηκε με εκδηλώσεις από όλο το φάσμα των παραστατικών τεχνών ενώ επιλογή της Διεύθυνσης Πολιτισμού ήταν να ενισχυθούν φέτος περισσότερο από ποτέ οι νέοι ή και λιγότερο προβεβλημένοι καλλιτέχνες, μολονότι από τη σκηνή της Ρεματιάς δεν έλειψαν και οι αναγνωρισμένοι δημιουργοί. Μεγαλύτερη σημασία αποκτά επίσης φέτος για τον Δήμο Χαλανδρίου, η συνέχιση της συνεργασίας του για πέμπτη χρονιά στο Φεστιβάλ Ρεματιάς, με την Κίνηση Ανάπηρων Καλλιτεχνών, για τη δημιουργία των προϋποθέσεων ώστε οι παραστατικές τέχνες να είναι προσβάσιμες σε όλους τους ανθρώπους. Η καραντίνα που επιβλήθηκε σε όλους και όλες μας για την προστασία από τον κορωνοϊό, με τις αρνητικές επιπτώσεις της στην κοινωνία, έπληξε περισσότερο τα ανάπηρα άτομα, τα οποία βρέθηκαν σε συνθήκες απομόνωσης συχνά απειλητικής για τη διαβίωσή τους ενώ η κρίση που γνωρίζουν σήμερα οι δημιουργοί πλήττει επίσης διπλά τους ανάπηρους καλλιτέχνες και τις ανάπηρες καλλιτέχνιδες. Για όλους αυτούς τους λόγους, η παρουσίαση καθολικά προσβάσιμων παραστάσεων στο περιεχόμενο από την Κίνηση Ανάπηρων Καλλιτεχνών και στο Φεστιβάλ Ρεματιάς 2020 υπήρξε ιδιαίτερα πολύτιμη. Με επιμέρους υπηρεσίες προσβασιμότητας περιεχομένου παρουσιάστηκαν επίσης και παραστάσεις του Our Festival 6, με τη στήριξη του Δήμου Χαλανδρίου. Όλες οι δαπάνες που απαιτήθηκαν για την προσβασιμότητα των εκδηλώσεων του Φεστιβάλ καλύφθηκαν από τη Διεύθυνση Πολιτισμού. Σχετικά με το Φεστιβάλ Ρεματιάς 2020 “Νύχτες Αλληλεγγύης”, ο αντιδήμαρχος Πολιτισμού του Δήμου Χαλανδρίου, Σέργιος Γκάκας, δηλώνει: «Δεν μπορείς να εκτιμήσεις την επιτυχία ενός φεστιβάλ την εποχή του Covid-19 με τα ίδια κριτήρια και τους όρους άλλων εποχών. Σήμερα όμως αισθανόμαστε πραγματικά ελεύθεροι να εκφράσουμε την ικανοποίηση και τη χαρά μας και για τις φετινές “Νύχτες Αλληλεγγύης”. Με έναν τρόπο, ίσως περισσότερο από ποτέ. Ο δήμαρχος Σίμος Ρούσσος και η διοίκηση του Δήμου, νοιώθουμε την ανάγκη να εκφράσουμε την ευγνωμοσύνη μας πρωτίστως σε όλο το προσωπικό της Διεύθυνσης Πολιτισμού, της Υπηρεσίας Καθαριότητας, της Τεχνικής Υπηρεσίας, της Πολιτικής Προστασίας του Δήμου, της ΚΟΙΝΣΕΠ ΣΥΝΔΡΑΣΗ και τους συνεργάτες μας ηχολήπτες και φωτιστές, που κατόρθωσαν να μετατρέψουν το Θέατρο της Ρεματιάς, τηρώντας τα πρωτόκολλα ασφαλείας, σε έναν ανοιχτό πολιτιστικό χώρο. Όλοι οι εργαζόμενοι και οι εργαζόμενες έδωσαν όλες τους τις δυνάμεις για τη τήρηση των μέτρων ασφαλείας, χωρίς την ίδια στιγμή να παραβιάζεται το πνεύμα της ελευθερίας που προσιδιάζει στην τέχνη. Είμαι επίσης ευγνώμων σε καθεμιά και καθέναν από τους θεατές του φετινού Φεστιβάλ που συνεργάστηκαν άψογα ώστε το Θέατρο της Ρεματιάς να παραμείνει ένας χώρος ασφαλής, ένας τόπος γιορτής, πολιτισμού κι αλληλεγγύης. Όταν ξεκινήσαμε τη φετινή διοργάνωση δεν γνωρίζαμε πώς θα μπορούσαμε να αξιολογήσουμε την επιτυχία ή την αποτυχία της κάτω από αυτές τις πρωτόγνωρες συνθήκες. Δεν γνωρίζαμε πώς θα είναι το Θέατρο με περιορισμό προσέλευσης. Δεν γνωρίζαμε πόσο ευχάριστη μπορεί να είναι αυτή η συνάντηση ...αποστάσεων, αν θα μας γέμιζε θλίψη ή χαρά. Δεν γνωρίζαμε αν “άξιζε τον κόπο”. Σήμερα, γνωρίζουμε. Γιατί ακόμη κι αν δεν ξέρουμε τίποτα για την πανδημία και το μέλλον της, εδώ στη Ρεματιά, μάθαμε κάτι περισσότερο για τους ανθρώπους και την τέχνη: η τέχνη στηρίζει τους ανθρώπους, οι άνθρωποι στηρίζουν την τέχνη και τους ανθρώπους της. Και πάντα αξίζει τον κόπο».  
