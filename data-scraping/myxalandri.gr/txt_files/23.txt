Title:
ΑΣΦΑΛΩΣ... ΚΑΛΟΚΑΙΡΙ ! Παιδί μόνο στο σπίτι: Συμβουλές προς τους γονείς
Description:
Στην εποχή μας όλο και πιο συχνά συναντάς το φαινόμενο να μένουν παιδιά μόνα στο σπίτι. Αναμφίβολα το γεγονός ότι ένα παιδί μένει μόνο του στο σπίτι προκαλεί ανησυχία, φόβο, και πολλά ερωτηματικά στους γονείς.  Υπάρχουν πολύ σημαντικοί παράγοντες που χρειάζεται να εξετασθούν προτού επιτρέψουμε σε ένα παιδί να μείνει μόνο στο σπίτι, χωρίς την επίβλεψη κάποιου ενήλικα.  Συμβουλές προς τους γονείς: Αξιολογήστε την κατάσταση μαζί με το παιδί. Βεβαιωθείτε ότι είναι ώριμο να αναλάβει μία τέτοια ευθύνη. Ρωτήστε πώς αισθάνεται με την ιδέα ότι θα είναι μόνο στο σπίτι. Θέστε βασικούς κανόνες που οφείλουν να ακολουθούν και εξασφαλίστε ότι διατηρούν μία ρουτίνα μένοντας μόνα στο σπίτι. Δημιουργήστε μία λίστα με σημαντικούς αριθμούς, στους οποίους το παιδί θα έχει άμεση πρόσβαση. Συμπεριλάβετε τα προσωπικά σας τηλέφωνα, αριθμούς ενηλίκων που εμπιστεύεται το παιδί, την Εθνική Τηλεφωνική Γραμμή για τα Παιδιά SOS 1056 και άλλων υπηρεσιών έκτακτης ανάγκης. Επινοήσετε υποθετικές καταστάσεις έκτακτης ανάγκης και βεβαιωθείτε ότι το παιδί έχει κατανοήσει τι πρέπει να κάνει σε περιπτώσεις όπως είναι η πυρκαγιά, ο σεισμός, η διακοπή ηλεκτρικού ρεύματος κ.ά. Βεβαιωθείτε ότι το παιδί σας γνωρίζει: Το πλήρες όνομα, τον αριθμό τηλεφώνου και τη διεύθυνση κατοικίας του, το ονοματεπώνυμο των γονιών και πώς μπορεί να επικοινωνήσει μαζί τους. Την Εθνική Τηλεφωνική Γραμμή για τα Παιδιά SOS 1056 για να καλέσει σε περίπτωση έκτακτης ανάγκης Επίσης ότι: Δεν πρέπει ποτέ να ανοίγει την πόρτα σε αγνώστους, παρά μόνο σε άτομα εμπιστοσύνης που οι ίδιοι οι γονείς του έχετε υποδείξει. Τοποθετεί  τα κλειδιά του σε ασφαλές και μυστικό μέρος. Κλειδώνει την πόρτα μετά την είσοδό του και βεβαιώνεται ότι το σπίτι είναι ασφαλές. Ενημερώνει τους καλούντες ότι οι γονείς δεν είναι διαθέσιμοι τη συγκεκριμένη στιγμή, χωρίς να δίνει την πληροφορία ότι είναι μόνος/η στο σπίτι. Επικοινωνεί αμέσως μαζί σας μόλις επιστρέφει σπίτι, ώστε να είστε σίγουροι ότι έχει φθάσει με ασφάλεια. Για οποιαδήποτε πρόσθετη πληροφορία ή διευκρίνιση μπορείτε να καλέσετε στην «Ευρωπαϊκή Γραμμή Υποστήριξης Παιδιών και Εφήβων 116111» ώστε να συζητήσετε με έναν ψυχολόγο όλα αυτά που μπορεί να σας απασχολούν σε σχέση με το παιδί σας. Πηγή: www.hamogelo.gr
