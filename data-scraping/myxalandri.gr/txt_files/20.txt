Title:
Παραλίγο τραγωδία στον καταυλισμό Ρομά του Νομισματοκοπείου
Description:
Από αναγνώστες του Myxalandri.gr λάβαμε την πληροφορία ότι πριν από μερικές ημέρες στον καταυλισμό των Ρομά στο Χαλάνδρι, στην περιοχή του Νομισματοκοπείου, ένα παιδάκι έπαθε ηλεκτροπληξία και διεκομίσθη στο νοσοκομείο, ενώ εντός διημέρου, συνεργείο του ΔΕΔΔΗΕ με συνοδεία περιπολικών πήγε στο σημείο και διέκοψε την ηλεκτροδότηση, η οποία ήταν παράνομη και γινόταν από κολώνα του δημόσιου ηλεκτροφωτισμού. Η εκπρόσωπος του ΔΕΔΔΗΕ κ. Μελίνα Καλαμπόκα, μας επιβεβαίωσε τηλεφωνικά το γεγονός της διακοπής της παράνομης σύνδεσης και όπως μας είπε η διακοπή έγινε καθ&#039; υπόδειξη της Αστυνομίας. Σε σημερινή τηλεφωνική επικοινωνία μας με τον αντιδήμαρχο Κοινωνικής Αλληλεγγύης-Περιβάλλοντος-Πολιτικής Προστασίας του Δήμου Χαλανδρίου κ. Κώστα Ευθυμίου, ενημερωθήκαμε ότι η υγεία του παιδιού έχει αποκατασταθεί. Σύμφωνα με τον αντιδήμαρχο, υπήρξαν δύο νέες απόπειρες ρευματοκλοπής και έγινε παραπομπή των δραστών στο αυτόφωρο. Επίσης τόνισε την ανάγκη της αποχώρησης των Ρομά από τον καταυλισμό του Νομισματοκοπείου και ότι σε αυτό θα πρέπει να βοηθήσει έμπρακτα και η Πολιτεία, εκτός από τις προσπάθειες που γίνονται από τον Δήμο Χαλανδρίου. Το Myxalandri.gr παρακολουθεί την εξέλιξη του φλέγοντος και διαχρονικού ζητήματος της ύπαρξης ενός παράνομου καταυλισμού δίπλα σε οικιστικό ιστό, όπου οι επικρατούσες συνθήκες διαβίωσης είναι πανθομολογούμενα άθλιες, και ελπίζει στην ευαισθητοποίηση και δραστηριοποίηση της Πολιτείας και όλων των εμπλεκόμενων φορέων για την επίλυσή του. Το γεγονός της ηλεκτροπληξίας του παιδιού από την παράνομη δράση ενηλίκων είναι τραγικό. Θα πρέπει να θρηνήσουμε θύματα για να αφυπνιστεί η Πολιτεία; * Συμβολή των οδών Ίριδος &amp;amp; Σαρανταπόρου, στο Κάτω Χαλάνδρι (φωτογραφία αρχείου)  
