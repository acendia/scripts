Title:
Δήμος Χαλανδρίου: Νέα σχολική χρονιά σε “καινούργια” σχολεία
Description:
Συνολικά 26 σχολικά συγκροτήματα του Δήμου Χαλανδρίου έχουν αλλάξει όψη από τον Μάιο του 2019 οπότε ξεκίνησε το μεγάλο έργο υποδομών, συνολικού προϋπολογισμού 1.200.000 ευρώ, που χρηματοδοτείται από ίδιους πόρους. Από την άρση των περιοριστικών μέτρων λόγω της πανδημίας, τον Μάιο του 2020 μέχρι σήμερα έχουν ολοκληρωθεί εκτεταμένες παρεμβάσεις σε επιπλέον 12 σχολικά συγκροτήματα. Οι εργασίες που γίνονται περιλαμβάνουν, μεταξύ άλλων, από βάψιμο εξωτερικών όψεων έως τοποθετήσεις μονώσεων, ανακαινίσεις προκατασκευασμένων αιθουσών, τοποθετήσεις νέων και ανακαινίσεις τουαλετών. Οι πιο πρόσφατες παρεμβάσεις αφορούν τα παρακάτω σχολεία: 3ο - 7ο ΕΠΑΛ και 2ο ΕΚ Χαλανδρίου όπου έγινε αποκατάσταση των φθαρμένων τμημάτων των εξωτερικών όψεων, χρωματισμοί των κτιρίων και των κουφωμάτων και ανακατασκευή του γηπέδου μπάσκετ στον προαύλιο χώρο. Επίσης ολοκληρώθηκε η πλήρης ανακατασκευή της αίθουσας παλαιού προκάτ του 2ου ΕΚ Χαλανδρίου, που βρίσκεται στον ίδιο χώρο, με τοποθέτηση δαπέδων, κουφωμάτων κ.ά. Σημειώνεται ότι στο εν λόγω σχολικό συγκρότημα δεν είχε γίνει καμία απολύτως παρέμβαση επί δεκαετίες. Και το 4ο Λύκειο άλλαξε όψη μετά την αποκατάσταση των φθαρμένων τμημάτων των εξωτερικών όψεων και τους χρωματισμούς, μετά την τοποθέτηση νέας μόνωσης που είχε γίνει το προηγούμενο διάστημα. 2ο Γυμνάσιο - 2ο Λύκειο: Ολοκληρώνονται οι χρωματισμοί όλων των εσωτερικών χώρων και η δημιουργία δύο γηπέδων μπάσκετ και βόλεϊ. 5ο Δημοτικό: Ολοκληρώθηκαν οι εργασίες αποκατάστασης των φθαρμένων τμημάτων των εξωτερικών όψεων και ο χρωματισμός τους. Το 6ο Δημοτικό διαθέτει πλέον ένα ολοκαίνουριο γήπεδο μπάσκετ. Η επισκευή του ήταν μια πολύ δύσκολη διαδικασία μιας και το γήπεδο είχε κολλημένο τάπητα που είχε καταστραφεί. Η αποκόλλησή του δεν έγινε με καύση (καμινέτο), για να μην εισπνέουν οι εργαζόμενοι και οι περίοικοι τις αναθυμιάσεις των καμένων υλικών. 7ο - 10ο Δημοτικό: Μετά την αποκατάσταση των φθαρμένων τμημάτων των εξωτερικών όψεων και τον χρωματισμό τους, ανακατασκευάστηκαν πλήρως οι τουαλέτες του ισογείου αλλά και των ορόφων και έγινε αντικατάσταση του δικτύου αποχέτευσης. Σημειώνεται ότι το δίκτυο αποχέτευσης δεν είχε συντηρηθεί από τις αρχές της δεκαετίας του ’70, όταν κατασκευάστηκε το συγκρότημα. Στο 12ο Δημοτικό έγινε πλήρης ανακατασκευή της λυόμενης αίθουσας (κουφώματα, δάπεδα, θέρμανση, φωτισμός) και αντικατάσταση της σκεπής της παλιάς προκατασκευασμένης αίθουσας. Το προηγούμενο διάστημα είχε γίνει πλήρης ανακαίνιση των τουαλετών. Στο 13ο Δημοτικό αντιμετωπίστηκε το χρόνιο πρόβλημα της ροής ομβρίων από τον ακάλυπτο στο υπόγειο του συγκροτήματος. Στο πλαίσιο αυτό έγιναν εργασίες στεγανοποίησης των τοιχίων του υπογείου και του λεβητοστασίου με ειδικά τσιμεντοειδή στεγανωτικά. Πριν από την πανδημία είχαν βαφτεί οι αίθουσες και οι εξωτερικές όψεις του σχολείου, το οποίο επίσης δεν είχε συντηρηθεί ποτέ από την κατασκευή του. 3ο Νηπιαγωγείο: Ολοκληρώθηκε η  αντικατάσταση της κεραμοσκεπής. Στο 4ο - 10ο Νηπιαγωγείο έγινε αποκατάσταση των φθαρμένων τμημάτων των εξωτερικών όψεων και χρωματισμός τους. Στο 1ο και το 15ο Νηπιαγωγείο τοποθετήθηκε στην παιδική χαρά από ένα σύγχρονο και ασφαλές πολυόργανο για να απολαμβάνουν τα παιδιά ακόμα περισσότερο παιχνίδι.  Τις φρεσκοβαμμένες εξωτερικές όψεις των Δημοτικών και των Νηπιαγωγείων της πόλης συμπληρώνουν όμορφα γκράφιτι με τα ζωηρά χρώματα και τη φαντασία του Χρήστου Ρουμελιώτη (graffiti creator).  «Νέα εποχή για τα σχολεία της πόλης» Δίνοντας τη συνολική εικόνα του έργου που είναι σε εξέλιξη, η αντιδήμαρχος Τεχνικών Υπηρεσιών του Δήμου Χαλανδρίου Έλενα Χριστούλη σημείωσε: «Η Tεχνική Yπηρεσία του Δήμου κάνει μια συντονισμένη και επίπονη προσπάθεια κόντρα σε πολλές αντιξοότητες να ολοκληρώσει το μεγάλο έργο που στην κυριολεξία σηματοδοτεί μια νέα εποχή για τα σχολεία της πόλης μας, που ήταν παρατημένα επί δεκαετίες. Τους τελευταίους μήνες κάνουμε αγώνα δρόμου να προλάβουμε τα χρονοδιαγράμματα δεδομένου ότι λόγω των περιοριστικών μέτρων για την πανδημία οι εργασίες σταμάτησαν αναγκαστικά από τον Μάρτιο έως τον Μάιο. Από την άλλη πλευρά δυστυχώς ερχόμαστε συνέχεια αντιμέτωποι με ένα παράλογο κύμα βανδαλισμών, που μας αναγκάζει να επανερχόμαστε με εργασίες αποκατάστασης σε φρεσκοβαμμένα και ανακαινισμένα σχολεία. Ακατανόητη η εκδικητική μανία ορισμένων απέναντι στο “ωραίο” και το “καλό”, ωστόσο έχουμε δεσμευτεί απέναντι σε μαθητές, εκπαιδευτικούς και γονείς ότι έως ότου τελειώσει αυτός ο παραλογισμός, θα συνεχίσουμε να αποκαθιστούμε τις ζημιές και να φροντίζουμε τα σχολεία μας». Παρεμβάσεις σε 26 σχολικά συγκροτήματα μέσα σε 16 μήνες Από τον Μάιο του 2019 που βρίσκεται σε εξέλιξη το έργο εκτεταμένων συντηρήσεων στα σχολεία έχουν γίνει κρίσιμες παρεμβάσεις σε συνολικά 26 συγκροτήματα. Θυμίζουμε ότι μέχρι τον Μάρτιο του 2020, ήδη 11 εξ αυτών είχαν αλλάξει όψη:  4ο Δημοτικό: Έγινε αποκατάσταση τμήματος της βορεινής μάνδρας, ενώ βάφτηκαν οι αίθουσες και οι εξωτερικές όψεις. 13ο Δημοτικό: Βάφτηκαν οι αίθουσες και οι εξωτερικές όψεις του. Το σχολείο δεν είχε συντηρηθεί ποτέ από την κατασκευή του. 5ο Γυμνάσιο: Έγινε μόνωση ταράτσας στο νέο κτίριο. 3ο Δημοτικό: Ολοκληρώθηκε η ανακαίνιση των τουαλετών. Βάφτηκαν επίσης οι αίθουσες και οι εξωτερικές όψεις  του 14ου  Νηπιαγωγείου και του 13ου Δημοτικού. Σε έξι σχολικά συγκροτήματα (8ο Γυμνάσιο και λυκειακές τάξεις, 2ο Νηπιαγωγείο, 6ο/7ο/9ο Νηπιαγωγεία, 8ο Νηπιαγωγείο, 11ο Νηπιαγωγείο, 12ο Νηπιαγωγείο) τοποθετήθηκαν τυποποιημένες προκατασκευασμένες αίθουσες - flat pack). Στο 2ο Γυμνάσιο έγινε επισκευή φρεατίου εντός προαυλίου. Στο 2ο ΕΠΑΛ έγινε άντληση υδάτων και επισκευή διαρροής. Παράλληλα έγιναν όλο αυτό το διάστημα και γίνονται καθημερινά πολλές εργασίες καθημερινής συντήρησης με την αυτεπιστασία της Τεχνικής Υπηρεσίας του Δήμου Χαλανδρίου.  
