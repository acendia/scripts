Title:
“Χαλάνδρι Ορίζοντας 2023”: Ο αθλητισμός έχει κοινωνικό πρόσημο και είναι “το χαμόγελο” κάθε τοπικής κοινωνίας
Description:
ΔΕΛΤΙΟ ΤΥΠΟΥ Ο αθλητισμός έχει κοινωνικό πρόσημο και είναι “το χαμόγελο” κάθε τοπικής κοινωνίας “Χαλάνδρι, Αθλητισμός για όλους” ήταν το συνεκτικό σημείο του προεκλογικού μας προγράμματος σε σχέση με τις αθλητικές δραστηριότητες της πόλης. Με βάση αυτήν την προγραμματική δέσμευση, στο πρόσφατο δημοτικό συμβούλιο, όπου συζητήθηκε η έγκριση των αθλητικών προγραμμάτων του Δήμου Χαλανδρίου για τη σεζόν 2020-21, ο δημοτικός μας σύμβουλος Γιώργος Θέος διατύπωσε, εκ μέρους της παράταξής μας, 7 προτάσεις τροποποιήσεων της αρχικής εισήγησης. Η στόχευση είχε ως επίκεντρο συγκεκριμένες κοινωνικές ομάδες και δράσεις, που κατά την δική μας αντίληψη χρήζουν περαιτέρω ενίσχυσης η/και διαφοροποίησης, στο πλαίσιο της επιδιωκόμενης αλληλεγγύης και της λειτουργίας ενός στέρεου πρότυπου λειτουργίας που δεν αφήνει περιθώριο για παρερμηνείες.  Συγκεκριμένα: Α. Συμμετοχή σε αθλητικά προγράμματα - Κανόνες εγγραφών 1) Προτείναμε την επέκταση της δωρεάν συμμετοχής που ίσχυε για AμεA με ποσοστό αναπηρίας 67% και άνω, για ΟΛΟΥΣ τους χαρακτηριζόμενους ως ΑΜΕΑ, ανεξαρτήτως ποσοστού αναπηρίας. Το ποσοστό που έχει απονεμηθεί από τα ΚΕΠΑ δεν πρέπει σε καμία περίπτωση να αποτελεί διαχωριστικό σημείο μεταξύ των συμπολιτών μας που συμπεριλαμβάνονται σε αυτή την ευαίσθητη ομάδα. Η τοπική αρχή οφείλει να συμπεριλαμβάνει υπό της ομπρέλας προστασίας της το σύνολο των ΑμεΑ. [Ο κ. Δήμαρχος αποδέχθηκε την πρόταση]  2) Προτείναμε τη μη καταβολή αντιτίμου για συνοδούς  Φυσικοθεραπευτές και Καθ. Φυσ. Αγωγής που συνοδεύουν τα ΑΜΕΑ. [Ο κ. Δήμαρχος αποδέχθηκε την πρόταση]  3) Για τα ανήλικα τέκνα μονογονεϊκών οικογενειών της κατηγορίας άγαμων και χηρευσάντων προσώπων (δημότες-κάτοικοι Χαλανδρίου), η αρχική εισήγηση ήταν να υπάρχει δωρεάν συμμετοχή μέχρι το εισοδηματικό όριο των 7.000€ και από αυτό το όριο και μέχρι τις 14.000€ να καταβάλλουν το 50% της συμμετοχής τους για κάθε πρόγραμμα στο οποίο συμμετέχουν. Προτείναμε την επέκταση της δωρεάν συμμετοχής μέχρι το εισοδηματικό όριο των 14.000€ (ετήσιο συνολικό δηλωθέν ατομικό εισόδημα) με το σκεπτικό ότι το συγκεκριμένο (συμβολικό) όριο πρέπει να είναι εφαλτήριο για την ελάχιστα αξιοπρεπή διαβίωση των συγκεκριμένων οικογενειών. [Ο κ. Δήμαρχος αποδέχθηκε την πρόταση]  4) Προτείναμε την επέκταση της δωρεάν συμμετοχής που ίσχυε για εν ενεργεία αθλητές μέλη Εθνικών Ομάδων ανδρών, γυναικών και νέων (κάτοικοι-δημότες Χαλανδρίου) και σε μη ενεργούς αθλητές μέλη Εθνικών Ομάδων(βετεράνους/παλαίμαχους). Η τιμή της εκπροσώπησης της Πατρίδας είναι καθολική για όλους όσοι τιμούν το Εθνόσημο, ανεξαρτήτως χρόνου πραγματοποίησης. [Ο κ. Δήμαρχος αποδέχθηκε την πρόταση]   5) Η εισήγηση για τους υπηρετούντες σε ΕΜΑΚ - Πυροσβεστική - Λιμενικό - Αστυνομία - Φοιτητές και Στρατευμένους, καθώς και τους υπαλλήλους του Δήμου Χαλανδρίου και τα ανήλικα τέκνα τους, προέβλεπε την καταβολή του 50% της ατομικής συμμετοχής. Προτείναμε, ειδικά για την φετινή σεζόν, την πλήρη απαλλαγή για όλες τις παραπάνω ομάδες συμπολιτών μας. Εν συνεχεία, ως πάγια ρύθμιση προτείναμε για τα Σώματα Ασφαλείας να ισχύσει η εισήγηση ως έχει, για τους στρατευμένους να είναι δωρεάν, για τους φοιτητές να ισχύσει πλήρης απαλλαγή μέχρι την απόκτηση του πτυχίου, και πάντως όχι σε χρονικό διάστημα πέραν των δύο ετών της τυπικά προβλεπόμενης διάρκειας σπουδών (ν+2). Τέλος για τους υπαλλήλους του Δήμου Χαλανδρίου προτείναμε να ισχύσει υποχρέωση καταβολής για το 25% της ατομικής συμμετοχής, ενώ για τα ανήλικα τέκνα να μην υπάρχει υποχρέωση καταβολής (δωρεάν). Επειδή στο ελληνικό Δημόσιο δεν υπάρχει θεσμοθετημένο σύστημα επιβράβευσης/παροχών για το Προσωπικό, θεωρούμε ότι τέτοιου είδους πράξεις συμβάλουν περαιτέρω στην εμπέδωση της σχέσης εμπιστοσύνης μεταξύ εργαζόμενου και Δήμου. [Ο κ. Δήμαρχος δεν αποδέχθηκε την πρόταση] Β. Χρέωση για χρήση γηπέδου ποδοσφαίρου από συλλόγους  6) Για τη χρήση του του ποδοσφαιρικού γηπέδου 5Χ5 στο “Μάρκος Παπαδάκης”, η (πάγια) εισήγηση της δημοτικής αρχής είναι ο χώρος να διατίθεται μόνο σε δημότες και όχι σε σωματεία, με την αιτιολόγηση ότι στο ποδοσφαιρικό γήπεδο του “Νίκος Πέρκιζας” δεν υπάρχει η δυνατότητα χρήσης από δημότες, διότι εξυπηρετούνται εξ ολοκλήρου τα ποδοσφαιρικά σωματεία τη πόλης. Προτείναμε τη δυνατότητα χρήσης και από σωματεία της περιοχής του Κάτω Χαλανδρίου που επιθυμούν να το χρησιμοποιήσουν, όπως για παράδειγμα ο Γ.Σ. Προμηθέας, που έχει εκφράσει επίσημα κατά το παρελθόν τέτοια βούληση. Για τη δε απρόσκοπτη χρήση από δημότες, προτείναμε ημερήσια χρήση του γηπέδου (ποσόστωση) σε ένα σχήμα λειτουργίας 5-6 ωρών, με χρήση από δημότες 3-4 ώρες την ημέρα και από τα σωματεία 2-3 ώρες, αντίστοιχα. [Ο κ. Δήμαρχος δεν αποδέχθηκε την πρόταση] 7) Ενοικίαση γηπέδου ποδοσφαίρου ή χώρου στίβου για ετήσιο προγραμματισμό ανά ώρα (60&#039;) και για τέλεση αγώνων. Μέχρι σήμερα δεν προβλεπόταν τιμολογιακή διάκριση μεταξύ ερασιτεχνικών και επαγγελματικών σωματείων ποδοσφαίρου, με αποτέλεσμα την περσινή περίοδο να έχει παραχωρηθεί το γήπεδο “Νίκος Πέρκιζας” σε ποδοσφαιρική ανώνυμη εταιρία για τέλεση αγώνων της αντί..60 ευρώ ανά αγώνα. Προτείναμε για ποδοσφαιρικά σωματεία-Ανώνυμες Εταιρίες (ΠΑΕ) τη θέσπιση διακριτής χρέωσης με αντίτιμο 50 ευρώ/ώρα για προπονητικές ανάγκες και 250 ευρώ ανά ματς για την τέλεση αγώνων ποδοσφαίρου. [Ο κ. Δήμαρχος αποδέχθηκε την πρόταση] Κλείνοντας, εκφράζουμε την ικανοποίησή μας για την υιοθέτηση, εκ μέρους της δημοτικής αρχής και ομόφωνα του Δημοτικού Συμβουλίου, 5 εκ των 7 προτάσεών μας. Είναι πεποίθησή μας -και το αναδεικνύουμε σε κάθε ευκαιρία- πως η ουσιαστική λειτουργία της διαβούλευσης εντός του δημοτικού συμβουλίου, λαμβάνει σάρκα και οστά μόνο όταν υπάρχει τεκμηρίωση και όχι γενικόλογες μικροπολιτικές διατυπώσεις ένθεν και ένθεν, που καθόλου δεν ενδιαφέρουν τον ενεργό πολίτη. Η αντιπολίτευση οφείλει να λειτουργεί ως φορέας αιτημάτων της ζώσας κοινωνίας και η διοίκηση αντίστοιχα, να αξιολογεί χωρίς προκατάληψη. Οι μικρές νίκες φέρνουν την αλλαγή νοοτροπίας στα δημοτικά φόρα, οι minimum συναινέσεις φέρνουν τις μεγάλες ανατροπές. Εκ μέρους της Δημοτικής Ομάδας “Χαλάνδρι Ορίζοντας 2023”Μάνος Κρανίδης, επικεφαλής &amp;amp; δημοτικός σύμβουλος  
