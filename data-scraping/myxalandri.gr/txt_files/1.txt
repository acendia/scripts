Title:
Καλωσόρισμα της Ένωσης Γονέων Χαλανδρίου για τη νέα σχολική χρονιά
Description:
Το καλωσόρισμα της Ένωσης Συλλόγων Γονέων Μαθητών Χαλανδρίου για τη νέα σχολική χρονιά:  Αγαπητοί γονείς, Σας καλωσορίζουμε στη νέα σχολική χρονιά. Μια σχολική χρονιά που ξεκινά με τον ασυνήθιστο τρόπο που τελείωσε η προηγούμενη. Με την επιδημία του Covid-19 να επικαθορίζει αποφασιστικά τις ζωές μας, συνεπώς και τη λειτουργία των Σχολείων μας. Μέσα σ’ αυτό το κλίμα καλούμαστε να αντιμετωπίσουμε μια νέα πραγματικότητα τόσο στη δική μας ζωή, όσο και στη ζωή των παιδιών μας.  Η λειτουργία των σχολείων στην εποχή της πανδημίας Ο φυσικός χώρος για την ομαλή κοινωνική ψυχική και νοητική ανάπτυξη ενός παιδιού είναι το σχολείο. Είναι αναντικατάστατη η δια ζώσης εκπαίδευση και η δια ζώσης αλληλεπίδραση στη σχολική κοινότητα. Συνεπώς η μόνη σωστή και υπεύθυνη στάση που πρέπει να έχουμε είναι ανοιχτά σχολεία με το διεκδικητικό μας πλαίσιο το οποίο βάζαμε και προ πανδημίας και ήταν και εφικτό. Και αν ήταν εφικτό προ πανδημίας, σήμερα είναι αναγκαίο. Δεν έχει ευθύνη μόνο η σημερινή  κυβέρνηση για τα κενά και τις ελλείψεις στην Εκπαίδευση και είναι φανερό αυτό. Είναι οι πολιτικές όλων τον προηγούμενων ετών όλων των κυβερνήσεων. Τα γερασμένα σχολεία οι ελλείψεις προσωπικού και εποπτικών μέσων, τα βιβλία που προσδίδουν συγκεκριμένη μόρφωση, είναι απόρροια πολιτικών επιλογών και όχι τυχαία διαδικασία. Στην πρώτη φάση της πανδημίας, ο λαός μας, και ιδιαίτερα τα παιδιά μας, με την υπεύθυνη στάση του που εκμηδένισε σχεδόν τα κρούσματα και έλαβε παγκοσμίως συγχαρητήρια, έδωσε στην κυβέρνηση  όλο τον απαιτούμενο χρόνο για να λάβει όλα τα αναγκαία μέτρα για το σωστό άνοιγμα των σχολείων. Κι όμως, ανακοινώνεται η έναρξη της σχολικής χρονιάς με όρους πολύ χειρότερους ακόμα κι από αυτούς που ίσχυσαν τον Μάιο, και ενώ τα κρούσματα πολλαπλασιάζονται μέρα τη μέρα. Η μείωση του αριθμού των μαθητών στις τάξεις δεν είναι αναγκαία μόνο για την προστασία και την ασφάλεια των μαθητών και των οικογενειών τους, αλλά έχει και μεγάλη παιδαγωγική σημασία, ιδιαίτερα στην παρούσα συγκυρία. Οι μαθητές θα επιστρέψουν στις τάξεις μετά από πολλούς μήνες, στους οποίους έχουν αλλάξει η καθημερινότητα, οι ρυθμοί, η ζωή τους. Παράλληλα, έχουν χάσει όχι μόνο την επαφή τους με το σχολείο, αλλά και ένα μέρος της ύλης της περσινής χρονιάς, που πρέπει να καλυφθεί. Ο μειωμένος αριθμός μαθητών επιτρέπει στον εκπαιδευτικό με μεγαλύτερη ευχέρεια να σκύψει πάνω από τον κάθε μαθητή, να τον βοηθήσει στοχευμένα να καλύψει τα κενά που του έχουν δημιουργηθεί, να τον βοηθήσει να προσαρμοστεί στις νέες συνθήκες και απαιτήσεις της σχολικής λειτουργίας. Φέτος το υπουργείο Παιδείας ανακοίνωσε την πρόσληψη περίπου 25.000 αναπληρωτών εκπαιδευτικών και βοηθητικού προσωπικού (21.065 εκπαιδευτικών και 3.862 ειδικού εκπαιδευτικού και βοηθητικού προσωπικού) ενώ πέρυσι είχαν προσληφθεί συνολικά στην Εκπαίδευση περίπου 42.000. Τα σχολεία, λοιπόν, θα ξεκινήσουν και φέτος με κενά εκπαιδευτικών, τα οποία (αν συνυπολογίσουμε τις συνταξιοδοτήσεις) θα φτάνουν ή και θα ξεπερνούν τις 20.000 θέσεις! Πώς μπορούμε λοιπόν να μιλάμε για αναπλήρωση της ύλης που χάθηκε, χωρίς όλους τους εκπαιδευτικούς στις θέσεις τους; Θα ξεκινήσουν άραγε, και πότε, η Ενισχυτική Διδασκαλία και η Πρόσθετη Διδακτική Στήριξη; Με κριτήριο τις ανάγκες μας και των παιδιών μας Η κυβέρνηση είχε όλο το χρόνο, για να προετοιμάσει τις καλύτερες δυνατές υλικοτεχνικές συνθήκες και υποδομές των σχολείων και των υπόλοιπων εκπαιδευτικών δομών, αλλά δεν τον αξιοποίησε παρά μόνο για να περάσει μέσα στο καλοκαίρι μια σειρά από αντιδραστικές, αντιεκπαιδευτικές ρυθμίσεις, φτάνοντας μέχρι και την αύξηση των μαθητών ανά τμήμα. Ακόμα και τώρα όμως, έχει την ευθύνη να εξασφαλίσει τους αναγκαίους όρους για την ασφαλή και ουσιαστική λειτουργία των σχολείων, παίρνοντας όλα τα μέτρα για να μην υπάρχουν περισσότεροι από 15 μαθητές ανά τάξη. Με κρατική χρηματοδότηση να καλυφθούν τα κενά σε εκπαιδευτικούς, να βρεθούν υποδομές και χώροι. Στο ζήτημα της καθαριότητας απαιτείται μόνιμο και επαρκές προσωπικό. Χρειάζεται επίσης να εξασφαλιστούν άμεσα κονδύλια στις σχολικές επιτροπές για την προμήθεια όλων των μέσων ατομικής προστασίας, για τα είδη καθαρισμού, για τα αντισηπτικά κ.λπ. Όμως, το αρμόδιο Υπουργείο έβαλε όριο στις προσλήψεις εργαζομένων στην καθαριότητα των σχολείων, παρά τις αυξημένες ανάγκες, και απαγορεύει στους Δήμος να προχωρήσουν σε περισσότερες προσλήψεις.  Είναι ανάγκη τώρα να υπάρξει σχεδιασμός για να γίνονται μαζικά επαναλαμβανόμενα τεστ σε εκπαιδευτικούς και μαθητές, να υπάρχει παρουσία από νοσηλευτές και γιατρούς στα σχολεία και η κατάλληλη επιστημονική στελέχωση σε κάθε χώρο, όχι μόνο για τον κορονοϊό, αλλά σαν επέκταση της δημόσιας πρωτοβάθμιας φροντίδας υγείας μέσα στα σχολεία. Αυτά είναι τα μέτρα που δίνουν νόημα στην περιβόητη «ατομική ευθύνη» και βάζουν φρένο στις διάφορες συνωμοσιολογικές θεωρίες που διακινούν περιθωριακές ομάδες, μεγαλώνοντας την ανασφάλεια γονιών, μαθητών και εκπαιδευτικών, και που γίνονται άλλοθι για την κυβέρνηση για να συσκοτίσει τις δικές της ευθύνες και ολιγωρίες. Με αυτά τα αιτήματα και τις προτεραιότητες, είναι ανάγκη να συνδυαστεί άμεσα η έναρξη της εκπαιδευτικής διαδικασίας σε όλες τις βαθμίδες με την πάλη για τη μόρφωση, την υγεία και τη ζωή τη δική μας και των παιδιών μας. Και είναι εφικτά όλα τα παραπάνω εδώ και τώρα. Στο επίπεδο του Δήμου μας Είναι γνωστό ότι το Χαλάνδρι αντιμετωπίζει οξύ πρόβλημα σχολικής στέγης, ιδίως στην περιοχή του Πατήματος και δευτερευόντως στο Κάτω Χαλάνδρι. Η ανέγερση του 17ου Δημοτικού και 17ου Νηπιαγωγείου έχει βαλτώσει, και μόνη προοπτική να προχωρήσει είναι μέσω ΣΔΙΤ (κατά τα λεγόμενα της Δημοτικής Αρχής), με ό,τι αυτό συνεπάγεται. Η ίδρυση του 6ου Γενικού Λυκείου πριν μερικές βδομάδες ήταν ένα καλοδεχούμενο νέο, πλην όμως δεν προσφέρει το παραμικρό στα παιδιά και τους εκπαιδευτικούς του εδώ και χρόνια υπερκορεσμένου 8ου Γυμνασίου – Λυκειακές Τάξεις. Ο Δήμος και οι Διευθύνσεις Πρωτοβάθμιας και Δευτεροβάθμιας Εκπαίδευσης προσπαθούν να λύσουν το γρίφο της κατανομής των μαθητών σε τμήματα ώστε να τηρούνται οι αποστάσεις του 1,5 m, όμως όλοι γνωρίζουμε τη ματαιότητα μιας τέτοιας προσπάθειας όταν κουζίνες, τραπεζαρίες, αποθήκες και άλλοι βοηθητικοί χώροι έχουν μετατραπεί σε αίθουσες διδασκαλίας, και όχι μόνο σε ένα ή δύο σχολεία. Την ίδια στιγμή άγνωστη παραμένει η κατάσταση με τα Νηπιαγωγεία. Η Ένωση είχε επισημάνει εδώ και περισσότερο δύο χρόνια ότι η καθιέρωση της υποχρεωτικής διετούς προσχολικής αγωγής θα δημιουργούσε ανυπέρβλητα προβλήματα επειδή δεν είχαν ληφθεί τα μέτρα για την εφαρμογή της και δεν υπήρχαν οι απαιτούμενες αίθουσες. Την προηγούμενη σχολική χρονιά με τα κοντέινερ και τη διαμόρφωση άλλων χώρων σε αίθουσες είχαμε σχεδόν παντού 24 - 25 νήπια σε κάθε τάξη. Φέτος, που υπάρχει μόνο μία επιπλέον αίθουσα σε σχέση με πέρυσι, δεν τολμούμε να φανταστούμε τι θα γίνει. Σημειώνουμε εδώ ότι οι περισσότερες από τις αίθουσες των Νηπιαγωγείων δεν έχουν τις νόμιμες προδιαγραφές (1,8 m²/μαθητή) για να δεχτούν 25 νήπια, πόσο μάλλον για να τηρούνται οι αποστάσεις του 1,5 m. Οι εργασίες συντήρησης, βελτιώσεων και εξωραϊσμού που έχουν γίνει από τον Δήμο σε πολλά σχολεία ήταν σίγουρα απαραίτητες, ιδίως οι εργασίες ανακατασκευής τουαλετών που έγιναν σε αρκετά σχολεία, σίγουρα βελτιώνουν τη ζωή των παιδιών μας αλλά και των εκπαιδευτικών στα σχολεία, αλλά δεν δίνουν λύση στο πρόβλημα του κορεσμού των αιθουσών. Επιμένουμε να θεωρούμε ότι απαιτείται ένα γενναίο πρόγραμμα κατασκευής νέων σχολικών μονάδων και αναβάθμισης των υφισταμένων ώστε τα σχολεία μας να ανταποκρίνονται στις απαιτήσεις της εποχής. Με τα 10 δις που θα δοθούν για νέα εξοπλιστικά προγράμματα, θα μπορούσαν να χτιστούν περί τα 2000 σχολεία πανελλαδικά, άραγε δεν μπορούν να βρεθούν έστω τα μισά από αυτά για την παιδεία; Η ανάθεση, από φέτος, στην αρμοδιότητα των Δήμων του προσωπικού καθαριότητας λύνει ένα σημαντικό πρόβλημα που υπήρχε με τις παλιές συμβάσεις, μέσω του ΙΝΕΔΙΒΙΜ, κατά το ότι το προσωπικό αυτό πλέον θα έχει κανονικό ωράριο και θα είναι διαθέσιμο στο σχολείο καθ’ όλη τη διάρκεια του διδακτικού ωραρίου. Παρ’ όλ’ αυτά το προσωπικό καθαριότητας παραμένει με συμβάσεις ορισμένου χρόνου (10 μηνών) ενώ από το αρμόδιο Υπουργείο Εσωτερικών δεν δόθηκε η δυνατότητα στους Δήμους να προσλάβουν όσο προσωπικό έκριναν ότι χρειάζεται για τα σχολεία αλλά επέβαλαν και ανώτατο όριο στο πλήθος του προσωπικού αλλά και πόσο από αυτό θα είναι με μερική απασχόληση! Αυτή η κατάσταση είναι απαράδεκτη, ειδικά στις παρούσες συνθήκες της πανδημίας. Συνεχίζουμε να διεκδικούμε το προσωπικό καθαριότητας στα σχολεία να είναι μόνιμο, και όχι με 10μηνες συμβάσεις, πλήρους ωραρίου και να ανταποκρίνεται στις πραγματικές ανάγκες των σχολείων.  Για τη λειτουργία των Συλλόγων Γονέων Όπως κάθε χρονιά, θέλουμε να μας ενημερώσετε άμεσα για τυχόν εκπαιδευτικά κενά που διαπιστώσετε στα σχολεία σας αλλά και για όσα σοβαρά προβλήματα που πρέπει να αντιμετωπιστούν άμεσα. Κανένα σχολείο δεν λειτουργεί σωστά χωρίς την ενεργό συμμετοχή των γονέων. Το σχολείο έχει ανάγκη τη συμμετοχή μας στην καθημερινή ζωή του, με τη συνεργασία μας με τους εκπαιδευτικούς, μέσα από τη λειτουργία των Συλλόγων Γονέων, των Σχολικών Συμβουλίων και των Συμβουλίων Σχολικής Κοινότητας. Στα ασφυκτικά πλαίσια που επιβάλει η πανδημία θα προσπαθήσουμε να κάνουμε κοινές συσκέψεις του Διοικητικού Συμβουλίου της Ένωσης με τα Διοικητικά Συμβούλια των Συλλόγων Γονέων για αμοιβαία ενημέρωση και συντονισμό των δράσεών μας. Φέτος είναι χρονιά εκλογών για τους Συλλόγους Γονέων. Λόγω των περιοριστικών μέτρων είμαστε σε αναμονή οδηγιών από την ΑΣΓΜΕ για το πώς θα γίνουν οι εκλογοαπολογιστικές Γενικές Συνελεύσεις και θα οργανωθούν οι εκλογές και θα σας ενημερώσουμε σχετικά μόλις έχουμε νεότερα. Συνεχίζουμε δυναμικά το έργο μας παρεμβαίνοντας όπου απαιτείται ώστε να εξασφαλίσουμε καλύτερες συνθήκες μάθησης των παιδιών μας. Καλή Σχολική Χρονιά, υγεία και δύναμη σε όλους!  
